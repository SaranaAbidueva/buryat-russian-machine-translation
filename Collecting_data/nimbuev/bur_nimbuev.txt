би тэнгэридэл хүмэрихэб, ши далайдал халбайхаш, сэнхир аласай хаяада золгохобди хэтэдээ…
би шинии гэрэлдэ шэнгэхэб, таалалдахабди забһаргүй, дундуурнай тииһээр тамарха үүлэд ба онгосонууд!
басаганда бэшэг
һайн хүмни, хилэн шубуухаймни.
һүниин тэн болотор хүлеэгээб шамай саһаар булагдаһан сэсэгэй мухалагай ойро.
зарлалай баханын бүхы соносхол уншаад, тэдээндэ тааруулжа үрдеэб хүгжэмшье.
теэд ши ерээгүйш.
хуушарһан зүүн гутал соохи хурганайнгаа бээрэхэдэ, хэнэйшьеб хүшөө үдьхэлөөб, хэр дэлхэй бүхэб гээд шалгаһан хэбэр үзүүлэн.
теэд ши ерээгүйш.
дохолон хамууршанай уг гарбалыень долоон үе хүрэтэр тоолуулаад, үсэгэлдэр һогтуугаар хүгшэнтэеэ тоосолдоһыень мэдэтэрни, шим үшөөл ерээгүйш.
тиин тамхинайнгаа узуур твист хатарһан хүхюун үхидэй сонходонь няагаад, троллейбус худар гэшхэлээб, сэбдэг хонгёо хахалһан түлеэндэл бохёоршоһон хүлнүүдээ шэнхиргэһээр.
саһан нэмэргэтэ үдэшэ, үйлсөөр үнгэрөөшэд.
сагаан бамба сэсэг уралдань…
«эжы-аа!
хэлыш даа, юундэ харада даруулаад һүниндөө шамайгаа ооглоһон зандаабиб?»
«хүбүүмни, арай үдыхэн байналши».
«эжы-аа!
хэлыш даа юундэ, зохидхон чимитые дурсахадаа, шамайгаа огто мартанабиб?»
«хүбүүмни, эрэ бэеэ хүсэбэлши».
нюур
инагаймни нюурынь — хитүү сэдьхэлэйнь дэлгэсэ.
голой адаг руу мэтэ нюуса абьяас шуналынь тэгүүлнэ иишэ шэнээр һалбарха үнжэгэн хаһаяа угтахаяа.
тэрэ минии альган доро угаа хөөрхэн, түрүүшын мэдэрэлдэ абтан, дуранай дүлөөр сорьёлно урдаһаам, далай мэтэ таамагхан гэрэлээр мэлмэрнэ, уһанда шэнгэһэн хоёр одые оёортоо бөөмэйлэн.
дурлаһан хүү хэнэй дуун
хэтэдээ гүлмэр залуу зандаа оршог лэ хоолой бэе хоёршни.
энхэрэн хайрлаг лэ газар үдхэн нидхэтэ адуушанаа.
хүлэгшни шамайгаа орхингүй, дайнай талмайһаа гаргуужан.
дурлахадажа дурсаарай нам тухай: харыш, бишни ойрошниб.
теэд хэншьеб шамайем буляаг даа — нулимсам гоожон зубхи рууш анюулха, анюулха, анюулха эшэгүүригүй нюдыеш!
шэрбэн хараа олон сооһоо, зээрэн нюдэтэ.
бал шэнгээһэн харасань нангин, уйтай, дуугай һэн.
норошонхой, хүлһөө тархи хүрэтэр замагта хүрмэлдэһэн  һахалтай хоёр загаһашадай эгсэ эрье өөдэ дүмүүхэн һүниин тэнгээр шэнгэнхэй,  уйланхай, гунан тэмээнэй бүхэндэл, һарануудые мухарюулһаншуу…
сагһаа урид тогооной зуухын хёрбоһо, уняар соо хуушарһан  ханын саарһандал үнгэеэ буураһан, гунигтай нулсаран нюдэтэй, хэзээни сагта уйдхар хэдэрһэн,  уршалаатанги, үлбэрхэн һамгандаа
хаана, ямар хуушан бараанай наймаанһаа абажа шадахабиб, сэн тухайнь тоосонгүй, үшөө эртэнэй һэргэлтын үеһөө тооһотой библинүүдэй оргойдо нюугданхай нүгшэһэн грек мадоннын арюун, нангин нюдэдые?
бусаа хүбүүн бэеэ нюунги, дуугай, ягаан бамба хасартань сэсэглээ.
нюусаар удаан эреэлээ саарһа, гуурһаяа альгаараа бүглөөд.
хумхаарһан мэтэ шэрээгээ шаагаа.
хуудаһануудаа галдаад, һалхяар хиисхээ.
барайшанхай, харанхы саад соогуур тэнээ, толгойгоороо алим түншэн… теэд нюусаяа дарахаш аргань һалаа, зүгөөр нюусаяа нээхэш аргань үгы, тиин гэнтэ гургалдайдал сорхирсо эшхэршоо.
горьтон һомонхотоһон шанаархаг сиибэн шонодол, дүлии балай үйлсэнүүдээр һүниие дууһан тэнээб, түрүүшынхиеэ инагтаа озуулһан, шуһа лэбшэмэ шархануудтаяа!
минии мэдэрэл — уулын оройн үүлэндэл мүлшэхэн саһан.
болгоожо абирыш, шэлжэрхэй зүргөөр дүүлиһэн хүүхэн, огсом дуугаар бү сошоогыш уулата аажам байдалым.
бусалга
хөөрхэмни, шударыш зуруулаа, үгы бол, зайн галаа носоо!
һара соо шамтай хахасалга — тама руу өөрыгөө түлхиһэнтэй адлил!
гарнуудни һохор балай, альганайш ульһые мартаа.
нюдэдни мартаа нюдэнүүдыш, үһэмни — үһыеш, урални — уралыеш… инагхамни, мэндээ!
бидэ хоёр яаһан удаан нойрсообибди
дельфинүүдтэл тамараад далайда, ши бидэ хоёр эдирхэн амарагууд халуугаар амилһан манхан добын элһэн эрье дээрэ абиран гараһаар, амгалан нойроор унташообди…
һэреэд хараһым, һуугаа ойром ямбархаг буурал нэгэ абгай, үшөө хэнэйшьеб хүүгэд шууян, буудалай дэргэ хабшаахай агнаа…
яагаад сагнай һэмээхэн үнгэршооб, яаһан удаан нойрсообибди бидэ хоёр?
түрүүшынгээ дурантай уулзалга
үсэгэлдэр гудамжаар гансааран зайгаад, түрүүшынгээ дурантай уулзашооб.
тэрэм тон һэргэг гамтайгаар хүүгэдэй тэргэ түлхинэ, досоонь урданай урашуулай нарилжа бүтээһэн японой сэбэр шаажан бүмбын хүбэн соо бөөмэйлэгдэн хэбтэһэншүү.
тэргэ соо хэбтэһэн амитан мүнхын уһанай толи соо харагдаһандал, хүбүүхэн хаһадаа минии зүрхэлэн дүрэгүй үнэсэлөөр анхан сорьёоһон гүлмэр шарайе жэгтэйгээр дабтаал — тэрэ бидэ хоёрой дунда хабар дүрбэдэхиеэ алимай мүшэрөөр даллаа… гэбэшье тэрэ нялха хүүгэнэй танигдаагүй доодо үргэн һануулаа намда сагай түргөөр үнгэрһые, тиигэд тэрэ дуранай түрүүшын лэ байһые.
хүнгэн хүүхэн
хүхын дуугаар дэбэрһэн зунай һүнинүүд бэлэй.
мойһон хүндэ баглааһаа тэнхээ алданги мэтэ.
«хаагуур ябаабши, яндуул?
хэнтэй зайбаш һүнеэр дүүрэн?»
харюудань тэрэ энеэнэ, омголтоһон уралаараа хобдогоор һорон, соргоһоо уһа гудамхяа.
энэ һүни нойрни хүрөөгүй.
хүбүүнэй зүрхэндэ дуран ерээ.
бүмбэрсэгэй гол орон дором хахинаа, хобууша хүршэ эхэнэрые хитээн.
һанаанда абтааб ажабайдалай нюуса ба хэзээдэш тогтууригүй дуран тухай.
ай, бурхан, бишье дон жуанай удамай үмхэй хүсэлөөр гутанги байха ааламби.
тиин үглөө болотор сохоо уршылгааб.
хасега мэтэ һүни хулжаад сиамһаа.
газар түбиин намайе дурамдан шэнжээ ангараг одонһоо — үглөөдэрэйм танил.
одоошье, одоошье мүнөө, бидэ ойлгообди бэе бэеэ!
хоёр зүрхэнэймнай дундуур татагдаа үнинэй хүлеэгдэһэн, нулимсадал һаруулхан, эрбээхэйн далидал үнжэгэн эбэй шэмшэгэнэмэ утаһан.
ай, яаһан хүндэб, аюултайб дээрэнь һуухаяа забдаһан боргооһон!
гитаристын дуран
һарын туяа.
чинарын һүүдэр.
галай тоглоондол мүнгэн аялгын ниидээн.
«дуратай гүш?» «үгы».
харбуулһан табан бүжэгшэндэл гитаристын хургад һал унаа.
һахалаарнь гоожоһон нулимса хүбшэргэй сохёод, субадтал    сасараа.
хүбшэргэй харюудань саазалуулхаа байһан шааруулай  болор шэл тоншоһон абяаншуу, тэнсэлгүй шэнхинээ.
дуран
үүдэн доронь хэбтэһэйб, галзуу үнэн, шоно дарадаг банхартал, үүрэй сайтар нойрынь сахиһайб, һүниин ябуул зониие ууртай, жүтөөншэ хусалгаар угтан.
… ай, юу гэнэбиб — замби түби дээрэ эгээл дээрэлхүү хүн аад?
хүнгэн сагаан шэнжэтэй эхэнэр хүбэн зөөлэн үүлэн шэнгил, — намаалма һалхяар, эдеэшэг бүйлөөһөөр һаруул дүрэнь анхилан байнал.
мүшэтэ һүнеэр ерыш үршөөн мэргэн хөөрөө, зүнтэйхэн зүүдэ — эритын хурсые дундаа табюужаб.
үүрэй сайтар ярилдая хоюулан.
1968 оной нэгэдүгээр һарын 1
үглөөгүүр.
хэбтэнэб хүйтэн дэбисхэртээ.
сабиргайдам аляаһанай һиинаан: тойроод хооһон.
шэнэлһэн, нүгэлгүй бэеэ мэдэрхэдэ гунигтай.
нюсэгэн табгайм хүнжэл сооһоо бултайгаад, һүлмэгэр аймхай жэжэ ан мэтэ шэнжэлнэ оршон.
хүхэ ягаан хургадтай, шэхэнэйнь мэнгээрһэн даари тортогтой жэжэ мухалагай наймаашандал тоолоноб хуруу хухадгүй хэды тэбшэ, хомууд, үбгэжөөл, — худалдагдаа гээшэб?
— хуушан жэлһээ яаралтай хулжаха сагтаа, юу абажа үрдеэбиб?
хабарай гэнэхэн шүлэгүүдээ, мүн нэгэ монгол басаганда харюугүй дурлалаа.
нютагаймни горход, хоолойем зайлаад үгыт, нютагаймни хараасгайнууд, хушуунһаа үлэ залгыт, нютагаймни ой модод, нюусаяа нээжэ дэлгыт.
тандаа зорюулхал зүрхэмни дуранай дуу.
энэ һүни номхон хүндынүүдээр умара зүг руу, хай, нүүжэ ябаа элинсэгүүдэймни һүүдэрнүүд.
гэнтэ аадар сохёод, тэдэ үндэр хүсэтэ зайн галай шугамай тулга дор хороо.
түмэр аралдань һүнэһэд моридоо тоонтодожо, богонихон гааһадаа носоон, уртынгаа дуу таташалай.
… гэнтэ шэхэндэнь соностоо оройтоһон тракторай абяан — һүүдэрнүүд ухаа алдан, харанхы руу шэнгэшоо.
харин үглөөнь тулгын ойро хээрын булжамуур туруунай хонхорой уһаар хоолойгоо зайлаад, шэнэ үдэрэй дуу жэнгиргэхээ забдан, үүлэд тээшэ дэгдээ һэн.
зогсоноб бүмбэрсэг дээр эхэ оронойнгоо модон доро.
тоглоноб үгөөр — ягаа улаан хасарта алимаар — шэдээд лэ өөдэнь, тодон абанаб, шэдээд лэ өөдэнь, тодон абанаб.
хаа хаанаһаам намайе тойроо морид, сэсэгүүд, хүүгэд.
мянган үнгэтэ абяагүй харасаар энэ тогломоо бү зогсоо гэжэ гуйгаа.
зогсоноб бүмбэрсэг дээр эхэ оронойнгоо модон доро.
тоглоноб үгөөр — ягаа улаан хасарта алимаар — шэдээд лэ өөдэнь, тодон абанаб, шэдээд лэ өөдэнь, тодон абанаб…
теэд нулимсаашье аршаха забдагүйб.
саг тухай домог
ой соогуур, талаар, сүл губинуудаар аалин-аалин мухарина хандагай хүллэһэн сар тэргэ.
тэргэ соо харахан нюдэтэй хүбүүн агша модон жэмбүүрээр тоглоно.
урдаһаань тэрэниие угтана арһа хэдэрһэн гуталгүй зэрлигүүд, үгы гэбэл, габа гэнжэтэй барлагууд, зарасанар гү, али һуулганшад — булта тэргэ намнана.
теэд юу байхаб!
гээгдээд, һүүдэрнүүд мэтэ хосорно…
сар тэргэ улам саашаал дабхина.
үлэ мэдэг мөөрнүүдынь лэ хахинаа, пайлсануудайнь орондо — алтан туяа.
харин агша жэмбүүртэй хүбүүхэн үен сэсэн үбгэн болон хубилаад, холын газар руу аян барина, хүнүүд, тагтаанууд тэндэнь — ахадүү.
тэндэ саг гүйдэлөө одоо тогтоожо, сэсэн үбгэн, хандагай, тэргэшье шэдиин хүсөөр альма модон болошоо.
удага эрбээхэй агналга
шүлэгшэд, шүүрээр самналдан, удага эрбээхэйдые намнаа.
теэд бодолгүй сэдьхэлэй хии һэб — агшам зуурын — баригдахань хомор.
тэрэ агшамууд үнэтэй, теэд бүхы агшамуудтал     түр зуурын.
жэлнүүд тохорно, зүрхэнүүд алдарна, теэд агшан зуурын аблалга захагүй.
үрэгүй энэ үйлэ эрхилһээрнь, үхэл хүсэхэл тэрэ нугада.
аймшагтай шэрэм хараалаар шүүрынь эгтээ дүнгинэхэл.
шуурганд а ортоһон аянша д х а дын бу уса д а
пеэшэнэй хоолойдо шуухирна бордоһон — шонын серенадаар аянгалан.
хоёр дулаан зүрхэд саһанай уры доро сохилһоор үшөө зандаа юм гү?
«шэдыш даа түлеэ, һайн нүхэр, тиин мүнхэ оршон ба манай үүргын хэр тухай хөөрөөгөө үргэлжэлэе».
1967 оной арба дугаар һарын 20
абяагаар дэлбэрһэн тверской гудамжаар ази түһөөгөө олоной дунда үргэлнэм.
тэрэм тамараа шара, улбар үһэнүүд соо шанаархаг буддын дүрөөр илгаран.
бага халамгай, сайбар нэгэ эрэ баарай дэргэ тушаалдажа золгоод, хитад бэшыем мэдэхэеэ һэдээ.
харюусааб би: «ай, бурхан, юу шашабаш!
шүдхэр абаг шамай, алхамшье хээгүйб агууехэ гэгдэһэн ханаһаа сааша».
теэд шэнээр олдоһон тэрэ андам найтаан гэнтэ ехээр турьяад нам руу газар доро орон алдаа һэжэгһээ.
тэрээн тухайл һонирхоо һэн броннодо үлгүүр шэлтэй үбгэн (этнограф хэбэрынь), теэд сухални зээрэмхэйн сахаригаар сээжэ соомни түргэдэжэ эршэдээ: «хитадби, зорёон хэлэхэб — хитадби!» — тэшэ ядан тэрээндэ би хашхарбаб… халзан зүн бэлигтэн эльгэ хатаа: «дэмы ши иигэжэ худалаар хэлээш!
агууехэ ородой хэлэн дээрэ дэндүү ульгамаар ярина ха юмши, тиимэһээ өөрын хадаал өөрын хүнши».
углуугай шэхэр бообын мухалагта сагаан саахарай багса намда һарбайн, нулимса гаргаа нэгэ һайзгай хүгшэн: «харлагархан минии вьетнам хүбүүхэй, жаргалтай ябаарай, олон-олон жэлдэ ши өөрөө, мүн хамаг түрэл арадшни».
ород хүгшөөгэй тэрэ үгэ хүсэлдэг!
гараал дэлгээн үлөө бэлэйб тиихэдэ: хоёр-гурбан үгөөр яажа ойлгуулхаар байгааб хэн нэгэндэ үнгэтэ юртэмсын удха, асари ехэ арһа шуһанай худхаляа?
зүн бэлигэй х арилса ан
би буряадби, асари шаргал ази түбиин элһэнэй бутархайб, шара шэрын янза бүриин үнгэнүүдэй нэгэ дуһалби.
хээгүүр ябанаб, һүниин дунда гэнтэ малшанай түүдэгтэ тулгахаяа найдажа, теэд тэрэ зуура улаан нюуртай, эсэнхэй барагар индиан холоһоо холо, хаанаб даа амазонкын эрьеын бур шэдхэ соо халуун улаан сог дээрэ мэнэ бариһан загаһа шаранал.
теэд бидэ хоёр хэзээдэш тэрэ амтатай, шэмэтэй загаһынь хубаалдахагүйлди, нэгэ огторгой доро амидарбашье — уйдхартай бэз, тиимэ гү?
һэй!
— индиан таамаг, түгшүүритэй бүрүүл зүгнэлөөр эреэ маряан үдэ ялабхюулһан зэд толгойгоо үргөө: хэн хаана гэнтэ тэрээн тухай һанаанда абтаа гээшэб?
али загаһан шарбаа гү?
али һалхин хүрмүүл соогуур шууяа гү?
теэд та хэлээ бэлэйт, зүн бэлиг — дэмы юумэ, дэлхэйн улад дундаа ямарш нарин холбоогүй гээд.
эрлиис үхин
гэрэл сооһоо мүндэлһэн гэгээн дуранай үрэлши.
нэгэ хүлшни европодо, нойрмог азида — нүгөөдэш.
хоёр үнгын шуһаншни хүхэ һудаһаарш мэлмэрээ.
халуун шуһата зүрхэншни, хоёр нютагтаа үнэн лэ.
гансахан улаан наран зүүн мүрһөөш мандана.
үнөөхил улаан наран баруун мүртэш залирна.
зэртэгэршэг, сэнхир нюдэндэш хоёр орон багтанхай: ногоон татрын энэрэлшье, шаргал гобиин гунигшье…
гэрэл сооһоо мүндэлһэн гэгээн дуранай үрэлши.
нэгэ хүлшни европодо, нойрмог азида — нүгөөдэш.
шара үһэтэй буряадта
һолоомон шара һамбайгаа шэдэлнэ.
ургажа байһан эрэ хүнэй ооһортол  зурагар нюдэниинь үнгэтэ зурагуудтал урагша-хойшоо һүндэлһэн  эхэнэрнүүдые үхибүүнэй һонирхолоор хараашалан шэнжэлнэ: туранхай энеэрэн хашаагай хамууршаниие, амяа хаагдадаг үбшэнэй сүбдэлтэй мүнгэ тоологшые, няамал бүд туламтай эмгэн буурал хүгшөөе, хүхэ оройбшо малгайтай комсомол басагые.
тэрэ дуугарна, сэдьхэнэшье ородоор.
нэгэтэ алимуудаа алдан адхаруулһан  үхиндэл тэрэ хэзээ нэгэтэ соносоһон буряад үгүүлэлнүүдые суглуулан, нэгэ  үлхөө болгон эблүүлхэеэ оролдоо.
тэрэ алиш хэлэн дээрэ дуулаад үгэхэ һүүлшын ямаршье дуунуудһаа: битлз гү, али азнавур, маркарьян, адамо, «такарацуки» мэтые дууряан.
теэд һэмээхэн ёохорой аянга эшхэрбэл, урдаһаашни юрэл мүрөө хабшаха.
тиибэшье тэрээндэ буряадай юуншьеб үлэнхэй, тиимэһээ сагые би наадалнаб: үсэдөөр ёрбойһон шанаань зангиданхай нюдаргануудтал, туранхай, маягар хүлнүүдынь задаранхай түмэр боолтодол, зэртэгэр хурса нюдэдынь хүмэдхэ дороһоонь ялагашанал… ай, дүүм, минии дүү, ород болоһон угсаатам!
шамайе яабашье зэмэлхэ     эрхэгүйб.
ай, дүүм, минии дүү, наран үһэтэ буряадни!
ши ородой бардам сэрэгэй болон тооһондо дарагдаһан батын түмэнэй байлдаһан зэбүүн шуһата талмайн дундаһаа мүшэр-гараа үргэн зальбарһан залуухан модон гээшэлши.
ород найрагшадта
шуһа жүрөөдэн, эмээл дээрээ хэсылдиһэн ороолондол жэхымэ муухай, жэмыһэн уралнуудтаа хара уһанай лёнхободол хоротой миһэрэл бариһан тэрэ татаарнууд тухай үсэгэлдэрэй нулимса аршан дуулахатнай хүрөө болоогүй юм гү?
бусалтагүй, бусалтагүй элэн хосороо азиин ордонто түмэнэй һүнэһэн ба махабод.
улайшанхай эдир басагандал орос хабарай саһан дээгүүр гүйгөө.
харин дурнын арадууд — тэрэ барнаагуудай мүнөөнэй удам — бүрэнхы нойрһоо һэриһээр, хүрилгы гарнуудаа танда һарбайнал.
ород хэлэн
тагтаадал һэрбэлзэн, юушьеб гүнгэнөөш минии хоолойдо — өөрынгөө гонхондо, харин ойронь, эртын монголшуудай дурасхаал шэнгеэр, тэдэнэй займал хүбүүнэй шоолол мэтээр бүргэдэй дальбараа тангалайдам һууна.
хатуу даляараа тэрэнэй дэбимсээр — минии ород хэлэндэ түбэнгиин бүдэхи хаахиргаан абяан эзэрхэг хүсөөр сүмэрэ ороно.
тиин минии ород хэлэн гэнтэ анхилна үрмэдүүлтэ тала, одо мүшэд, адуун һүрэгөөр, хахинаг эмээлээр, дээрэнь һүүжэлдэһэн һаахар эрэ тээшэ огторгойн хаяаһаа дуулан табаргаһан харахан гүрлөөтэ хүүхэнээр — наранай басагаар… базаарай наймааша, хорон үргэтэй наһажаал хүгшэндэл, хоолой соом зандарнаш — мухалагтаа байһандал.
дошхон абяанууд үүрэй зүгын хадхууртал зобооно  нүхэдым.
тиин би өөрөө өөрһөө жэгшэн, уур хорондоо бүтэнэб.
уулын горхондол сууряалан дэбхэрнэш, урасхалайш субад соо яларһан тулбагадал европын урлаг гоо, дурнын шэрүүн хайра… шинии дуһалай толон түхээнэ хүн түрэлтэнэй ухаанда бодолой хонхо сэсэгүүдые.
урлаг одон
үүрээр золгоо гуурһан һанаан хоёр.
хотын дээбэринүүдэй хүмүүжэмэл ойндоо оруулааб кипчаагай һэлмэнүүдые, монголшуудай юһэн һүүлтэ тугуудые, чингисэй улаан һахалые.
урлаг одомни аниргүй.
уйдан шаналааб нүүдэлшэдэй ходорһон үеые, ургануудые, һэеы гэрнүүдые, хүдэһэнэй эхүүн анхилаае.
урлаг одомни аниргүй.
ядахадаа дуулан магтабаб гэрэй оройнуудай ниидээ, гулабхаатай шардааг, трамвайн утаһанай шэнхинээ, хүнэй хабар, намарые.
урлаг одомни углуугай саанаһаа гэнтэ хуушарһан скрипкын абяагаар харюусабал.
бороогой гоожодог сорго саб сагаан сэсэгүүдээр һалбаршоо.
найрагша нүгшэхэ.
хүүршэн бэеынь задалха найраглалай махабод хальһа — хүрэжэ эхилһэн зүрхыень ходолон абаха.
гайхаһан нюдэндэнь харагдаха: зүрхэндэнь бүхөөр зоогдонхой индеецэй годлиин сахюур зэбэ, папуасай яһан һэрээнүүд, скифүүдэй үхэлтэ жадын хухархай, дамсарайн 
«дүм-дүм-сүм» 
һомоной хэсэг, тэһэрһэн гранатын хэлтэрхэй…
буряа д найрагша
би тала тухай дуулаха заяатайб.
теэд байгаалиинь зураг нэгэл янзын, бүртэгэр!
зурагайм шэрэ гэхэдэ: хоёр үнгэл хэрэглэхэ ёһотойб бүтээлдээ — шаргал ба хүхынь.
ирагуу найрагни наадалан намай зугадашаба хоолстоһоом.
хаана юм бамбагаа сэсэгүүд, гитара, гургалдай, чинара, сахалинууд, сэнхир далай?
тала тугас шубуунай һүүлээр сабдаад, таба һалаагаар найрагшын амые няажархилай.
марсель марсо
ай, ямар тогтууригүй урасхалтай аадарай аянгадал бэ хүнэй бэе — ямаршье һаба руу эюулжэ боломоор махабодынь гэнтын дүлөөр ялас гээд, өөрынгөө ори гансахан хүдэлсөөр сахилгаандал ойр зуур амидарбашье, хамагы бүрилдүүлһэн үнгэтэ сэдьхэл сэлижэ үрдеэ: түрүүшын сэбэр дуранай залин ба һүүлшын аминай дэльбэһээ тамын иудын үнэсэл хүрэтэр… агуу мим бүжэгшэн нюураа ирана саарһан литын хуудаһа һэхэһэндэл: һубарина багууд, киногой хальһандал жэрэлзэн, хүнэй гаталһан хамаг үеы харуулаад: түрэлгэ, балшар, эдир залуу наһа, хүгшэрэлгэ, үхэл…
мэдээ алдан танхим сооһоо гараад, бороодо, набшада шабхадуулан, зайдан үйлсэнүүдээр гансааран тэнэхэдээ, шэбэнээб, шэбэнээб амтатай мэгзэм шэнгеэр: «ай, ямар тогтууригүй урасхалтай аадарай аянгадал бэ хүнэй бэе!»
зүжэгшэн
орьёлжо дүүргээ.
ойн хара баабгайдал альга ташалганай шэдхэ соогуур гульдиран, бахархан, шууян, тогтонгүй ходороо хандамаанарай ба хархис шолмосуудай хан түрэһөө.
дахяад бусаа — хэдыдэхиеэ юм одоо!
урмаар халяа, тайзанай араар хороо.
тэрэ — бурхан.
гэбэш дабхар саарһан һэлмээрээ туранхай хархын һүүл сабшажа бирахагүй.
шагныт даа, улад, зээлеэр намда үгэхэгүй гүт дүрбэн элэнхэй зэд мүнгэ, троллейбуста эшэнгүй, эрхэтэй һуухым түлөө?
бүхы шалтаг, харагты, эндэһээ би — ирагуу найрагшаб, хүдөөгэй уянгын даруухан ажалшанби.
мэдэһэйт таанар, намда хүбхэгэр мүнгэн байһан, өөрынгөө һайзгай гэгшын үнеэгээ худалдажа олоһон.
теэд би анха түрүүн энэ шууяатай хото ерээд, солоохойгоо алдан тэбдээб урдам янза бүриин обтохоор зүйлэй олондо.
мүнөө минии хооһорһон халааһанда гуниг түрүүлмэ шүлэгөөр үлэнхэй мүнгэн тулбагануудай жэрэгэнмэ сольёон, саарһан шубуудай далиин һаршаганаан.
теэд бүһым саана, нюсэгэн гүзээндэм шүлэглэмэл туужа дулаасана, тэрээгээр би томо сэтгүүлэй ноён эрхилэгшые оборготуулха һанаа үүхэйлэн, яаража ябанам тиишэ.
туужым абамсаараа тэдэшни бад байса мүнгэ һарбайхал.
нэгэ хубяарнь машина абаад өөртөө түрэһэн нютагаа бусахалби.
һэй-һэй, зогсод гыт, халзан эрэ хүн!
та мүнөө һая баарһаа гараат, боосолдохоб, та боди сэдьхэлтэйт.
танда юуншье бэшэл даа урьһалбал дүрбэхэн хашарһан зэд намда.
хожом алдар суутай болоходом, ямар сэнтэй байхаб, нээрээ, танда туһалһан габьяагаа дурсахадатнай.
би тангаригланаб туужаараа, тандал зорюулхаб эгээл сэдьхэл уяруулма магтаал.
… та юу дурадханат, «шандагаар» яба гэжэ гү?
али пегасаа эмээллэ гэбэ гүт?
боро юрын — танай дутагдал, үнэн сэхэ — минии гансахан шагнал, мүн пегасни шабааһа жүдхэдэг гүүн бэшэ!
шагныт даа, хүнүүд, зээлеэр намда үгэхэгүй гүт, дүрбэн элэнхэй зэд мүнгэ?
г униг та шүлэг
«моторой орондо адатай автомашинатай болохоб.
хумхаатай дүрбэн хэрмэн эрхирһэн мөөрнүүдэйнь гадар соо эрьелдэхэ.
эсэнхэй эхэнэрэй оогоор замһаа ябаган зониие клаксон зайлуулха.
асари томо шара шубууд бага фарадань бэгзылдэхэ.
урдаһаам ябаһан лонхо хүлтэй хүүхэд хоолойн пулаадаар даллажа, хатарай талмайда хүргүүлхэл».
… найрагша сонходо хүхэ бэхэ хургадаа һанаата болонгёор тас эмирэн, пиджагайнгаа энгэрэй заа-зуу хог үлеэжэ: — агсаанда табимаар болоо, — гээ.
зүжэгшэнэй үхэл
хамхайһан аман соонь һүүлшынь халуун амин хөөрсэгэнэн, гансааран хэлэһэн тоогүй сэрэгтэл үгэнүүдынь жэмыһэн уралнуудыень задалжа, дууламгай үлбэрхэн шубуундал һэбрэг даляараа маажаһаар газашаа мүлхин гараал…
уруу духа хүүгэд, лифтшэн эхэнэр, хүршэ-инженер — хун шубуута гашуудалта зүжэгэйнь харагшад — аалин ягдайн зогсоо, мүнхэ хогоосоной сонхо руу шагааһандал…
сагай дохёо сохёо.
хүхы байрадаа һард шургаад, хаалтаяа хаб гэтэр хааба.
хайратай нюурнуудые, балконой үүдэ бүглэн, сайр түмэртэл һүртэйгээр хангирһаар, үхэлэй хүшэгэ унаа.
ажабайдал
гомдоһон хүүгэндэл, арай шамайхан зүрхэн һанаа алдаад, тиин… зогсошобол.
соходоо шэдитэ гал шэлтэй үбгэн часышан хаана юм?
хооһон үйлсөөр гансал һалхин эшхэрээ, углууһаа хэнэйшьеб мэгдүү оог дуулдаа:
«һэй, хэндэ халуун хуушуурнууд хэрэгтэйб?»
хээрэ та лын шэнжэ
нэгэл зураг, үдэр хоног, зуун жэлэйш саана: хонин һүрэг, тала, тулууртай хээрын малшан.
тэрэл зангаараа баруун мүрэйнь араар наран гарана.
тэрэл шааруул хилганын узуураар таршаганаа, үнөөхил хонид хээгүүр таран бэлшээ… транзистор гансал хадхууртай буртаг соо гүбэрөөд, атомой үеын шэнжые харуулаа.
одо зурагша хүүхэн
эгээлэй зон урагшагүй.
ажабайдал намайшье мэндэшэлээ заряагай хадхуур бээлэйгээр.
суутай хүн һаа би, харуулхал һэм танда хондолой дээрэһээм яашье һалашагүй халаахайн һорьбо сараа.
үгы бол, зүрхэнэйм хүнды хонхор — хоозолдонь һууһан шэрхэгэр үбгөөтэй хооһон торхо тээһэн хахинуур тэргын дараад намайе үнгэршэһэндэл.
гэбэшье һүүлшынгээ амин дээр халаахайн багса бажууһан, соохор нюуртай данхагар эрыеш, хүбүүн шэнгеэр эшхэржэ, эрэшүүлэй зүрхэ эбэрээжэ шадаһан тэрээхэн харахан үхинииеш дурсахагүйб.
аминһаа буляан абаһан hүүлшынгээ агшам зуур соо би һанаха байнаб бишыхан нэгэ ород басагые, асфальт дээрэ тэрэ зуража һуугаа бэлэй табан хушуута улаан ододые, тиин хүүгэн хонгор аашаар намайе «хунвэйбин» гээд нэрлээ һэн.
амитадай аймаг шудлалай багша
сэсэрлиг соо сэнгэн ябатараа, үзэсхэлэн гоё хариин шубуу хабшагар борсо мүртөө һуулганхай хүгшэн багшатай золгоо бэлэйб.
тус шубууниинь, ялбуулан наранда үнгэлиг үдхэн үдэ һодоёо, хаймал хушуугаар ноолон байгаал багшын буурал үһые.
амитадай аймаг шудлалай багша тэбдээ: «юрэдөө, би огто ойлгоногүйб хаанаһаа ерээ юм.
зүгөөр, хүлисэгты, намшуу хүндэ иимэ анхарал хандуулһаниинь одоо гайхалтай».
теэд бурханай элшэдэл шубуун үһыень ходолжол һуугаа.
миралзаһан түмэн мүшэд соо яагаад таажа болохоб алиндань, хаана дурлаһан аминай хүлгэһые.
теэд бишье ехэнүүд нюдэтэй басагые харанагүйб: алас холын зай гар, толгой, дала мүрнүүдынь баллаа».
гүйжэ ябаһан басагантай хөөрэлдөөн
үсэд басаган, татад гыш шулгархай нюсэгэн хүлнүүдээ!
циркшэн!
шиниихеэр бол газарнай — аренэ дээр хүлөөрөө мухарюулдаг тэнэг эреэн бүмбэгэ гү?
шинии тогломһоо дэлхэй хүдэлшэбэ хаяа: гадаада далай шуургаар хүүеэ, ниидэнэ шубууд, агаарай онгосонууд, сахилгаан мэдээнүүд, найгана модод, уурхайнууд, далбагын шурагууд, гүйлдэнэ гал тэргэнүүд, машинанууд, морид, харин хүнүүд хүлөө алсайлган табяад, бэе бэеһээ барилсана бүхөөр, унашахагүйн түлөө замбуулинай ханхан ама руу!
эршэдэлгын олзо үхимби, абаралгамни — гүйдэл.
зогсошобол — унахаб гансата эрьюулгын хабхар руу!
гүйгөөл хадаа, газар түбидөөб тантаяа.
хүдэлсэ — минии агаар, танай ами наһан.
1961 оной дүрбэдүгээр һарын 12
икар, одон зурхайшад, бруно, галилео, коперник, харсагадал гонхонһоо дэлихэеэ тэгүүлһэн хүдөөгэй эрэ, бүргэдые дууряан фанерээр молхи түхэлынь бүтээгшэд — таанар булта, хэзээш зорин, шунан шубуудта атаархагшад, хүүрһээш шэбэнээт мүнөө эгээл эрхим мэгзэмээ:
«поехали-и!»
тиин газарай мэлмыһээ гоожоһон нулимсын үүрэй манан соо дурлаһан хэнэйшьеб хүлгүү уралһаа дэгдэһэн амисхаалдал дуугай үүлэд руу дүүлин шэнгэбэ гагарин.
амиды зуланууд
хүн түрэлтэндэ хатуу асуудал табигдаа — зула-хүнүүд талмайнууд дээгүүр дүлдөө!
нигүүлэсхы сэдьхэл ула гэлсүүлэн, нугын шүүдэр шороб болошоо.
яажа үнэн сэхэмнай иимэ асуудалай табигдажа байхыень зүбшөөрөөб?
нью-йоркын хүбүүн шатажа бүхээ үхибүүн сэдьхэлээр — жэхымээршье, бэлээршье.
бүхы дэлхэйгээр шаналал зуралзаа, зайн галай утаһаар гүйһэндэл.
зүрхэнүүд гэгээрээ энэ гэрэлһээ.
урна бодоо, дурна хёмороо.
эбсэхэ ёһогүй үхэһэдтэй сугтаа дала модонуудай эбэй һүүдэрнүүд.
таряашанай гарнууд һомонуудые зөөгөө — напалм залгяа будаата таряалан… зула-хүнүүд — өөһэдыгөө хороогшод гү?
өөрөө мүндэлэн хашхарһан асуудал: бии гү зүрхэнүүд соо үнэнэй ошон, бии гү хүнэй нулимсада хаалта?
буруушаагшад, шатан, хүсөө ха юм нойрсоһон сэдьхэлытнай һэрюулхээ — өөрынгөө бэеын галзуу түймэрөөр, сооро нэбтэлһэн һүүлшынгээ харасаар…
намарай аялга
алтанай тогтохогүй мүшэр дээгүүр: унана… набшаһад… намар… москва сентябрь соо бардам!
туулай бөөрэ, далдуу модод намарай добжоон дээрэ зоос мүнгөөр шэдэлээ…
хото дороhоонь тодоно уһа орьёлооной аяга, сэсэрлигүүдэй домбонуудые, трамвайн сонхонуудые, оюутадай һарабша малгайнуудые хүгшэдэй гүльмэ туулмагуудые, нялхануудай тэргэнүүдые.
харин хамууршад хүмэдхөө буулган, эсэнгеэр этэрнэд гоёлой энэ обоо-хүбөө.
алтанай тогтохогүй мүшэрнүүд дээрэ: унана… набшаһад… на-мар…
ой соохи зүүдэн
хушануудай дунда татаһан дүүжэн орон соо зүүдэн һайхан!
һагсайһан мүшэрнүүд нойрым сахижа, боргооһодтой тэмсэнэ.
хамар-дабаанһаа ходоро үлеэһэн һалхин дүүжэн орым бүүбэйлнэ.
агаарай үлгы соохи зүүдэн бага наһым бусаана… арай элихэн нулимсым һулахан наран хатаана.
тоомгүй хэрмэхэн һамараар шэдээд, оножо ядана.
боро хараан һүүдэрнүүдые тунаагаа.
зуһаланай нохойнууд хооһоор хусалдан, нарһадай араар һарые оруулаа.
хара нэрһэн улам анхилаа.
бүрэнхы веранда дээрэ клавишануудые дарахань соностоо.
тииһээр һүни буугаа.
буурал хууршан аяшаран ганхана, хүбшэргэйн гунигай эхи бэдэрэн.
дээрэнь сэнхир аласта тархяа һэжээ эгтээ дайралдаһан һохор тэмээн.
досоонь үерлэһэн мэдэрэлһээ тэсэ ядан, мантан томо шанаархаг талын үри, гэнэгүйхэн тэмээн сурхирса уйлаа, нюдаргын тухай сэнхир нулимса дуһаан.
теэд би дүлии һэм.
гомдолтой бэлэй.
тэрэ тэмээн ха юм, харин би хүмби.
зүгөөр нулимса зүрхэнһөөм бушхан, бараан зубхинуудым заалаагүйл.
хотын бороо
түрүүшын дуһалнууд унаад, гудамжа һалбаран сэсэглээ: намарай һубагууд соо унаһан дэльбэнүүдтэл эхэнэрэй эреэхэн шүхэрнүүд ябаган замаар тамараа.
намарай зураг
һууринай галнууд ялалзана.
гуран шиирэн һабирна.
манан соо автобус харгын һалаада зогсошоно.
тэрэнэй саашалхада, хооһорһон харгы дээрэ басаганай дүрсэ үлөө, эгээл наран сэсэгһээ хобхорон унаһан үрэһэндэл.
яаһан хабар бэ!
талмайнуудай хяраар мойһоной һөөгүүд бушхалан сэсэглээд, саб сагаан хун шубуудай һүрэг агаарта ганганан дэгдэхээ байһаншуу.
сагаан сэсэгээр хото шабхуурдуулаа.
бишье дүлииршэнхэй ябаналби.
һанагдаагүй намарай үдэшэ зуһаланда
сонхын саана саһан будараад, набшаһадтай тэбэрилдэн хиисэнэ.
хадажа хааһан зуһаланда зунай хангал үбэлжэнэ.
эндэш түлеэн байхагүй, бээрэхээр.
сагаан бамбанууд тамараа… али үбдэглэн һуугаад, зөөлэн һууряар пеэшэнээ түлихэм гү?
хүрэнхэй гуурһаа халуунай хэмжүүртэл һугадаа хабшуулаад, дулаасуулнам.
гансаардалгын уянга тухай мүрнүүд түрэнэ.
хабар
түрүүн газар шэрүүн хаатаршан эмэдэл саһан нэмэргээ халуудажа шэдээд, нялхые хүхүүлһэн эхэнэртэл эшэгүүригүй нюсэгэлхэл сээжэеэ.
хээрэ талаар шара уһан һайлаад, хөөрүү горход жэрьен баяраа мэдүүлхэ, таабайн һахал хүүгэдэй уhан шэрэдэл олон үнгөөр һолонготон һалбарха.
хадын хүүрһээ бүдэнтэй нюуртай хүбүүд сахариг соогоо нарые мухарюулха, хүнэй үбэр соо хоолой шанга шаархайнууд уурхайгаа заһахал, һэжэггүйхэн, юрэ.
би таняагүйб уһан соо өөрынгөө дүрсэ.
хаанаб тэрэ хэзээдэ нулсаран нюдэтэй үзэмжэгүйхэн, эшэмхэй хүбүүн?
нам руу харана хушуу нарин, жэбжэгэр буга, омог эбэрээ огторгой руу соройлгон.
хаанаб тэрэ уһабхитаһан нюдэтэй үзэмжэгүйхэн, эшэмхэй хүбүүн?
би мүнхын уһатай хүбшын булагай дэргэдэ һуунаб.
нютагаа һанаад, гэнтэ гунирааб.
хотоһоо ерээлби мүнөө тооһотой дэншээ автобусоор.
ой соогуур һүниндөө бусажа ябааб, тиин уужам соорхой дээр гарамсаараа, хиргуулһан шэлэдээ хүйтэ сорьёһон хэнэйшьеб амисхаал гэнтэ мэдэрээб… эрьелдэһымни гэдэргээ, нам дээгүүр сентябрь һарын ноб ногоон одод һэрюун толоо эюулжэ байгаал газар руу.
тэнгэриин орон хэрэггүй намда, гэгээн тэрэ оршомдо жаргал үгы: һарын толондо хээрын нүүдэлшын сагаан һэеы гэрэй дэргэдэ хараха гүб нюусаар айдар шинии дүрсэ — гүлмэр урихан монгол үхинэй?
нарин сурагар хүлэгөө шууяһан хулһан соогуур хүтэлэн, толи мэлигэр булагай уһанһаа үдэшын сагаар уһалхашгүй, дуулахашгүй гүб аажам һүнеэр гэдэргээ бусахадаа, али нэгэ дуратай дуугаа… тэнгэриин орон хэрэгтэй юм гү намда?
хараха гүб тэндэ эжыгээ, үлгын хажууда.
шагнаха гүб тэндэ эжынгээ үлгын дуунай үнжэгэн аялга, үнгэргэхэ гүб һүнинүүдээ амтан зүүдээ аятай манан?
үдэшын хотоор алхалан, золгохогүйб хүхюу басагады, намарай бороогой хүбшэргэй сохин, шимни урдаһаам гүйхэгүйш.
эгээл һайхан юртэмсэ дээрэ, зүрхэндэм дүтэ хизаарта угтахагүйлби үүрэй хүхюун толо… тэнгэриин орон хэрэггүйл намда!
гэрэл зураг
— хүүгэд, — гэбэ гэрэл зурагшан, — наашаа харагты, нюдөө сабшангүй, энээхэн түхэреэн нүхэнһөө шубуун ниидэн гарахал.
хүүгэд тэсэмгэй хүлеэгээ, теэд шубуун гараха юм бэшэ.
дайнай жэлнүүд үнгэрөө, мэхэшэн-гэрэл зурагшан нүгшөө, хүүгэд ханаһаа шэртэһэн зандаал: хаана юм, теэд, шубуун?
би мүнөө олзотойб, баян гээшэм мүнөө — хармаандам жэнгирээ алтан зоос мүнгэн.
бэшэнэб нүхэдтөө: «хотодомнай намар!
арга боломжо олоод, айлшалыт наашаа!»
персиин хаан тайжадал дугты бүридэнь элбэгээр хэнэб уляангирай набша.
март һэн.
уһанай соргонуудай янгынь тааруулна хабар.
саһан өөдөө дэгдээ.
хүбүүд гэзэгэ татанагүй.
шубууд нотодол эреэлэн, зайн галай утаһа һандайлна.
эжэл хоёр гулабхаа таалалдаа сонхо дээрэхи үүртээ.
али, магад, тэрэ гулабхаа үбшэлһэн эжэлээ хушуунһаа тэжээн, забгүй һэн гү, хабарыеш обёорхо?
харалган һүни
юун шэб балай, хараагүй һүниб!
бараан үүлээ огторгой татаад, одо мүшэдшье хорошобо, хэзээдэш үгы байһандал, орон соогоо хүбүүхэн һэреэд, өөрынгөө гар харабагүй.
— эжы!
— гэн уйлаа хүбүүн, — би һохорби, наран үгыл.
ороной захын дэн аһаагдаад, хүбүүнэй хараан бусаагдаба.
эхэнь үриеэ тарнидаһандал, нюдэ руунь үнэсэбэ.
шалбааг руу шэдэһэйб дорой пегасые, хабһандаа хабшаһан уйгайнгаа ходортор; гэрэйнгээ дүтые эльгэ зүрхөөрөө ойлгон, хөөрдэм сэдьхэлтэй үшөө нэгэ буряад, зүүдээ һанаад, түрэһэн һамгандал уйлан, хүдөө таладаа бусаһайб хабарай үеэр; шанаагаар элбэг нюурнуудаа хараад, зэрлиг ангай охёор дэлбэ баясан, бархираадш абахаб, теэд шаналхагүйб олон зоной шэгээтэй түб хотоёо нэгэш; хүбүүн шуналаар шангаар эльгэ хатан, тээрмын шулуундал үмдөө шобто хаяад, үүрэй толон руу гүйһэйб нюсэгэн зандаа, сууряата адуунай дэлһэ гартаа адхаад!
хүлнүүдни даа, уйтан гуталда зада хабшуулан, сиилэгэр, туранхай, шала доро үндыһэн ургамалдал.
ай, нялхын зулайдал нимһалхан табгайм яатараа гэжэгэнэхэб: самнахаб, ёолохоб, эльгэ хатахаб, абьяас онгоёо оруулһан бөөдэл!
тиин унахаб, үхэн гэжэгэнүүлээд сэсэгүүдтэ.
би, хабарай һубаг руу эгсэ шумбаһан хүүгэдэй шулгархай гуталхан мэтэ, мэдэнэгүйб, үглөөдэр юунэйш болохые: мартаһан нүхэрһөөм бэшэг ерэхэ гү, одо уналганаар шэбшэн хүсэлхэ гүб, али золгохо гүб, гэрэл зурагай тодордог уһан соо мэтэ аалиханаар дүрсэнь элирһэн тэрээхэн хүүхэнтэй?
үнгэрһэн сагай хуудаһа иража, бүхы гашуун үгүүлэлынь унша — ухаа нэмэн, шэнэ хилэнүүдые сэдьхэл соогоо бодомжолон зура.
хуби заяанай ган забһар, хүнхэрөөр һайлан урдахыень хорижо бай, хахасахын тэбшэлгүй үбшэнтэй байхаар, хожом соносоходоо хүгшэнэй бүреэн дуу.
бурханай үдэр хүнүүд хундага шэнхинүүлэн, хуушан жэлэй хүүр дээрэ даляараа дэрбүүлһэн ягаан хасартай нялхые амаршалнад, мэдэнгүй, тэрэнэй үбэртэ юунэйш байһые.
сонхын арын набшаар ногоон һагшууртал һагшагдан, зунай боро хараан нэбтэрэн ороно, бүдэг-бадагта абяанууд дуулдана, хүршындэ радио мушхан табиһандал: зузаан уралтай бушмен тамшаагаа нойрмогоор, тонкинай тохойдо загаһан шарбаа, шууяатай гиндзэдэ эсэнги гейша миһэлзээ, фиджи аралай шоколадтал хүрин шунгааша хүбүүн хүлһөөр олоһон зэд мүнгэеэ алдаба — тэрэнь ханхинан мухаряа шулуун дээгүүр нойрсоһон хабшаахайе тэшхээн, «c‘ est la vie»,  — гүбэрөө дороо зайгуул зураашан, парижай шантанда мартини аягалан.
«тэнгэриин сэлмэхэ ойртоо хэбэрынь», — шэбэнээб бишье, нойрто абтан.
инагни, үдэшэ бүри намайе хүлеэхэш, гэрэймни шаахайнуудые асаран дуулгахаш, хэды аляаһанууд мүнөөдэр үлүү сохигдооб үсэгэлдэрһөө.
шаахайнууд хэзээш һангирхагүй, харин гэрэймнай аляаһадай тоо зүб мүрөөр шиидхэгдэхэ еһотой.
тиин үдэшэ бүримнай бэе бэедээ адли һаань, дабхасуулан жэгдээр ябталбал, тэдэшни тааралдахал шэнэхэн картын багса мэтэ, һагшахаар байха тэрэниие хайшаншье гээд.
теэд ерэхэ нэгэ үдэр, зүб даа, үдэшэ, ши намайе угтахаш бэлдэһэн шаахайгаа барин аляаһадтай байлдаан тухай мэдээсэлтэй.
ойлгохоб гэнтэ, наһанай — һа-һа!
— үнгэрһынь!
тиигээд лэ би гарһаашни саб шүүрэжэ, хүл нюсэгөөр гүйлдэхэбди бороодо нороһон шоссе дээгүүр.
зон булта наадалха хоёр зүнтэгүүдые харан.
энеэлдэхэбди бидэшье: юундэб гэхэдэ, мүнөө хэншье зэмэлжэ шадахагүй дэмы ажаһуугаа гэжэ.
бэшэ нэгэшье шара буртаг үбһэндэл үһээрээ шүдыем хадхахаяа болёош тонгойн, минии ород, гансахан андамни.
бархирдаг эхэнэрнүүдые хүлһэлхэ мүнгэгүйб.
монгол шарайта би, орохоб, сэмсэгэр славян һүмэ руу.
хүгшэд оруулха, ойлгуулхаб.
табихаб нүхэртөө удаан бэшын наһагүйхэн хүшөө — үрөөһэн хүлтэй уйдхартай шубуун дэн.
шимни, шаргал ахам, эгээлэйл хүн ябаһандаа агууехэ бэлэйш.
тиимэһээ бадархал ёһотой дэн.
хэтэдээ.
энеэдээр сасарһан трамвай һүниндөө арбуздал мухаряа.
доронь гүйһэн рельснүүдынь зүрхэ руум сэхэ ороhондол.
би сошон мэгдээб: иимэ олон эльгэ хатаһан алмайнууд булта нам руу гү?
айһандаа талбар тээшэ гүйгөөд, хэнэйшьеб гашуун хапуустатай торхо руу хамараа зообоб.
залуу сэбэр бэлбэһэн эхэнэр хаа хаана, азагүй, шэрэн ябаа анханай дуранай хүлдэнь уяатай хүндэ шулуу.
түлэг дундаа, бэедээ найданги эрэшүүл забдаа шулууень таһалаад, шалбааг руу шэдэхэеэ.
теэд дэмы, хүхэ нүжэ, холонхойнууд саашалдаг һэн хооһоор, хүүгэдтэл бүлхын гомдоһоор.
утаһата бүхы бахананууд хүндэ уялга дүүргэдэг.
тэдэ үргэлнэ мүр дээрээ миин утаһануудые бэшэ, тэрээн дээгүүр жэрэлзэһэн хүнүүдэй бодолнуудые, дэмы хэлэгдээгүй хадаа шэгнүүртэйл байгаа бэзэ.
тиимэһээл энэ бахананууд мүшэрөөр омог һархайлдаһан модод болон һалбараагүй.
хүн ба далай
ерэдэг һэн эрьедэ далайн энгэртэ бархирхаяа.
зүгөөр далайнь аниргүй, шэрүүн, һалхин лэ нулимсынь аршаа.
гэртээ эшэнгеэр тэхэреэ, юушьеб гүнгэнэн хамар дороо.
орооһон ба буугай һомон
хэн орооһые һомонтой сасуулхаяа забдааб?
түхэлынь адлиш һаа, үзэн ядалга анханһаа нюугдаал.
туулган тобшо — сэмгэн буугай гашуун нёлбоһон, табижа шадаха үгүүлэлэй адагтал сэг.
үрэгүй туулган — өөрыгөө үргэлжэлхэ заяагүй.
алтан орооһон — хуряагдаһан туг намартаа хаража жаргахал хоолосто үнэр удамаа.
хэн орооһые һомонтой сасуулхаяа забдааб?
түхэлынь адлиш һаа, үзэн ядалга анханай нюугданхай.
буугай һомон хорото шарадал эрьюулнэ энхэрэл дүүрэн орооһо ургуулһан амиие.
орооһон тэсэмгэй мүндэлүүлнэ дэлхэйдэ һомон-тобшын хоролхон намнаһан бүгэдые.
орооһон һомон хоёрой харшал эсэсгүй, теэд захагүй арсалдааниинь хэтын хүдэлгүүр мэтээр урагшань дабхюулнал ажабайдал.
нүгшэһэн эмгэйм абяагаар шэбэнээл аргаахан булаг.
үбгөөгэйм бээрэһэн хоолойгоор гомдолоо хэлэбэл хулһан.
хэндэ, хайшаа орохо юм минии үншэрһэн хоолой?
бал суглуулдаг зүгыдэ гү, эдеэшэг шэмэтэ хоолосто гү?
есениниие дууряалга
ася ш-дэ
һарын толон соо сэнхир хүүргэ дээр таврада намтай бү золгоорой.
һөөлдэнхэй хоолойгоор гитара доро дуулахадаа би һүрхэйш бэшэб.
хэлээрээ би ородби.
теэд зүгөөр шаргал дурнымни үндэрлиг эжы омог хүбүүдэйнгээ һүлдэ сахин, хориг намда табиһан бэлэйл.
буддадал адли зэртэгэр, жэгтэй, өөрынгөөл гэртэ би гургалдайб, хариин дуунууд, хари зоной хаба азиин зүрхэндэм һонин бэшэл.
тиимэһээ һурахашье хэрэггүй.
һарын тудаһан барюул тулгаад, хадын хүүхэн, шамда зорюулан, гунигтай серенада дуулахагүйб.
хүүхэнэй сэнхир нюдэнэй гуниг гитараар дуулан уйдаа цыганууд.
хүхюун аялга наадан тоглохынь һайзгай эдээндэл ши хандаарай.
һарын толон соо сэнхир хүүргэ дээр таврада намтай бү золгоорой.
һөөлдэнхэй хоолойгоор гитара доро дуулахадаа би һүрхэйш бэшэб.
хүхюун аялга
алхам бүридэ хүнүүдые угтана хүлеэгдээгүй ушарнууд:
хара миисгэйнүүд, үмхи гэшхүүрнүүд, ута хамартай гэргэд, эмдэрхэй хүдэлүүрнүүд, уйдаһаар үнгэрһэн мүрнүүд, сохын шэнэ уршалаанууд гэхэ мэтэ олон һанаа зобоомо жэжэ-божо зүйлнүүд.
теэд тэрэ тамхияал аажам бааюулан, тэнүүлэй хүхюун аялга эшхэрнэл, үглөө бүри тэрэнэй сонходо найдалай ягаан далбага дэрбэлзээл.
урма зориг бадаргаһан сэрэгшын рейхстаг дээрэ улаан туг үлгэхэдэнь, байгалай эрьеын буряад эхэ уйлаа: — ай, дэлхэйдэ буруул юумэн болоо!
… энэл агшам зуур таамаг һомон хиидээд, хэнэйшьеб хүшөө дор хайран зээнь унаа, зүгын үүртэл дүнгинэһэн үйлсэдэ берлинэй талмайн ойро нүгшэбэл.
уй гашуудалдаа диилдэн бүгтыгээ, буурал һаншагһаань хоёр нулимса унаа: нэгэ нулимсань — зээгээ шаналалгын, удаадахинь — берлин абаһанай медаль.
энхэ тайбан унтаридаа һэрюулэгдээ хүлгүй старшина: улхархайень сохёод гэрэл, шэмээгүй үхээрэй байдал эбдэрээ бомбын тэһэрээн шалыень доһолгоод.
сонходоо гүйбэ мэгдүүгээр үбгэн: үгы, дайн дахин үүдымнай тоншоо гү?
тиин гэнтэ зуг татаа жаргалтай, һайхан агшам байна гэжэ нюдэндөө этигэнгүй, —
тэрэ хабарай фронтнууд үнгэрөөл апрелиин соохорлоһон талын замаар!
тэрэ модоной гүлгэд таршаганаад, ногоон шүхэрнүүдээ өөдэнь буудаал!
… бусаа бодол, тунгалаг ба нэмһэг, тиин солдадай досоо гэнтэ шэмшэрээ.
тайлаад табиһан баруун хүлынь энеэн, шуранаар гэр соогуур дэбхэншээгээ.
нүхэртэеэ хахасалга
бадмажабай дурасхаалда
үбиггүйхэн, һэбрэг байгаа тэрэнэй онгосонь… асари ехэ, хүлгөөтэй бэлэй оршолонгой далай… шангаар татуулһан омог далбага үгы һэн… һэлюурэй орондо ажалша гарайнь альган байгаа…
ондоо түбиин амитанай уншарагтай жэхымэ гашуудалай аянгаар зобошоһон эсэгын аманһаа залд гүүлэн гэнтэ дүнгинөө эржэн тана дунгар бүреэ — далайн уршалаатай үри.
нэгэ ангида һураһан гүлмэр хитүү басагад сүхэрэн уйлаад, нулимсынь субад нюдэнһөөнь сэсэрээ хожомдоһон мүндэрөөр.
абяагүй гуниглаа хүбүүд, манан соо харааһаань дэгдэшоо хараасгайнуудай дүрсэнүүд…
хуурсагта хэбтээ, холодон.
һүү!
— һүүдэр нюураарнь зуралзаа!
үгы… үүлэн һалхинай тохорюун хүлөөр гүйгөөд үнгэршөө.
«хайшаа ниидээб минии бүргэд?» — һурагшалаа хүүхэнэй зүрхэн сэсэгтэ нугаһаа.
сэсэгүүд, хэлэгүй байһандаа, хүүртэнь хэбтээ гүрлөө баглаагаар.
зүрхэндэмнай адашье орожо магад
метро дотор — үхэнхэй асари мана һохорой газар дорохи һүмэ соо — намда гунигтай урагшагүй юрын хүндэ, гэшхүүрэй табсангаар гүйлдэһэн зүгын үүртэл исалһан хүнүүд руу бомбо хаяһайб гэжэ гэнтэ һанагдаа.
оо, юун болохо гээшэ һэм!
теэд агшан зуур, үхэтэрөө айнхай, гам хайрагүй hанаанайгаа морёо шабхуурдааб, оруулһанайнь түлөө намайе булангиртай һубаг руу.
үглөөн бүри нарата ганга эрьедэ боярай унжуу хормойто дэгэлтэй маараһан һүрэгөө абаашан, улаан нюдэтэ транзистораа аһаанам: сагай — наранда сахалайтаһан, нулсаран нюдэтэй хүгшэнэй — шэнэ гүрэнүүдэй эреэн халааһа нэмээжэл байдаг хэшээлэй хуушан зээрэмхэй, ходол шамарланги дэлхэй, юугээ гүбэрөөш?
олон хэлэтэ түбиин сууряан түлгэнэ мэгдүү үнгэ бүриин хууха ооһорнууд ба ялалзаһан элдэб оньһоной дундуур.
хари зоной хөөрдэм яряан боди зантай үбгэн хонишоной шэхэндэ уряар дуулдаа, дадалгүй, жэгтэйш бол.
каждое утро, уведя на солнечный яр блеющих собратьев в боярских долгополых шубах, зажигаю красный глаз транзистора: о чем бубнишь, вечно недовольный мир 
һохор хун
ябаган харгын заха зулан, хатанхай тулуураар аргаахан тоншоно, бүдүүзгэй, янгархуу үбшэнтэниие шагнажа байһан хитүүшэг нэгэ эмшэндэл, гансахан үри-скрипкэеэ буляалгаад, уй гашуудалда хухара дарагдаһан бэеынь тулгалха үрэдэг номотойл үлөөд, уйлаганаһан хүгжэмшэндэл…
ябаган харгын заха зулан, хатанхай тулуураар аргаахан тоншоно, үнэншэхэеэ хүсэһэндэл: үнөөхиеэл хүл доронь зандаа гү яндан газар, нэгэтэ хэтын хэтэдэ гэрэйнь сонхын хаалгануудые хааһан, дүшэн хараагүй жэлнүүдэй хугасаа соо үргэлжэлһэн эрэ бэеын тулалдаанһаа зайлаагүйень шалган.
… гитарын хэбэл руу баруун шаагдаба, тиин һайндэрэй шэрээнүүд дээгүүр үглөөнэй тала нюргаа сэхэлбэ, туруунай түбэрөөнэй сууряан зүрхэ дорьбоон, гунигта булжамуурнууд сэсэгүүдэй үзүүрээр дүүжэндээ.
нара мандаха зүгтэ
өө!
— гэбэб үүрэй толые һайхашаан, далайн миралзаа манан соо шэртэн.
өө!
— гэжэ дабтааб, эндэ хэлэмээр онсо үгые олохогүйш хорбоо дэлхэй дээрэ.
өө!
— гэжэ баясааб, сээжэ зүрхөө сэлижэ, нойрмог тохойн һалхинтай тоглолдон…
гэнтэ оог хуугайем дууряаһандал, түхэреэн улаан наран мандашоол.
эхэнэрнүүд зүрхэн дороо үринэрээ тээнэ.
найрагшад — түрүүшын номуудаа.
шүлэгүүд ба хүнүүд золгоно.
дахяад шэнээр гэрэлэй ба нигүүлэсхын үрэһэн бүрилдэнэ.
яру унын ой соо намар
набшаһадаа шаналан, нэмһэг хүбшын уйлахань жэл бүриин лэ юрэ.
энэ намар.
сэнхир яруунын һалхи угтаһан боржон шулуун хярын альган дээр, соробхилоол түүдэгни һүртэй, һая нааша залирхашье хэбэргүй.
ямар шангаб эхымни шуһан!
эшээн руунь ан гүрөөл тууһандал, туунал иишэ, үлгыем эндэ хүдэлгөөгүйш һаань.
өө, яруунам!
далииншни дэбисэ үргэн.
шамайе тойрохоо тэгүүлһэн зээрэгхэн, һортогой гүрөөһэнэй шандааһан хүлнүүдынь урбахал.
буртаг шэдхыншни нюуса хүртэшэгүй, омог дайдын хизааргүй аглагта набша, шулууншье илгаагүй эхэ тоонтын сэнгүү охи шэнгээнэл.
энэ үглөө угаа сэбэр агаар.
огторгойн гүнһөө хүнхинэһэн хүгжэм зуугаад хоолой ниилүүлэн ханхинаа.
хилганын хангал, нёдондоной саһанай гунигтал, хиисхүүр.
харин байгаалимнай нөөхил тайлгаа тахяа: хүндынүүдэй эб найраг хэлсээн, хөөрэһэн хандагайн инагай хатар, гүүндын сээжээр сахалиин гуниг дуун.
үлэ-мэдэг заар тараан анхилһан үргөөлгүй гүрөөһэдэй гүйдэл…
шэмээгүйн һиирэг соо урдын бууса гэнтэ үзэгдөөд, абяанууд зэдэлбэл үни холын элинсэгүүдэйм.
амидырна тэдэмни, минии галаб эрьюулэн сабдаһан мэтэ.
хүнүүдэй хөөрэлдөөн, зуун жэлэй саана соностоод, бусаана мүнөө хадын хүнхэр, хазаар морито хүбүүдэй дуу, хонидой маараа, сад дүрөөнүүдэй даршаа, утаатай урса соо нялхын шашхаа, бүд гуталай хүнгэн һаршаганаа.
хуу элирээ намда сагаар баллуулһан сэсэн хөөрөөнһөөнь энэ дайдаһаа намайе хүлеэнгүй, намайе хүлеэнгүй ошоһон үбгэдэй.
набшаһадаа шаналан, нэмһэг хүбшын уйлахань жэл бүриин лэ юрэ.
энэ намар.
мүнөө досоом сэлмэгшье, гунигтайш.
хахасаха саг ерээ жэлээр гү, али хэтээр.
дуулаагүй һэм нэгэшье.
зүгөөр мүнөө хүбүүнэйш зүрхэндэ дуун түрэхэнь, хараасгай шубуунай далияа дэлиһэн шэнгеэр.
энэ — намарай дуун мүндэлхэнь, гуниг ното бүридэнь гүнгинэхэл.
дууша галууд иижэл ганганадаг, тоонтоёо тойрон дэлихэдээ.
би дуулахам, хүбшэргэйнүүд хэрэгтэй дуугаа дэмжэхым түлөө, инагайнгаа гүрлөө эльбэһэндэл.
хаанаб хуурни, талада элинсэгэйм булаһан нарин хоолойто, гунигтайхан хуур?
хаанаб хуурни?
зүрхэнэйм дуун дуулуулхаяа хүсөөд, уралдам гэжэгэнээ.
амарагууд, шургаял харанхы һүниин бүрхээг руу!
бии һуури тэндэ, мүнхэ һайндэр мандуулхын: гургалдайн гулгаан мэтэ заг-зугхан мана һохор, уйтахан үйлсэнүүдээр яаран, дурлан, уйдан, бүглэршэнхэй кофейниин шулуун хотируулга үмхэхөө, шэрдэгдээгүй һандай дээгүүр бээрэхээ, шаргал набшын хуйлаан соо таалалдан.
һүниин трамвай, сэсэрлиг ба талбарнуудаар наадагдана харагдангүй, тон нюусаар бишыхан зүжэг дурлаһан хоёр зүжэгшын хүсөөр.
харагшадгүй, шэмэглэлгүй, альга ташалгашгүй.
бүрхээг доро, һүнеэр ялабхилһан, золголдоно зобошоһон уралнууд шуурган соогуур үнгүүлһэн онгосонуудтал…
дурланхайшуул, шургая харанхы руу!
сэнхир далбагаар дэгдээе һүнеэ түерөөтэ зуун жэлэй юрьеэн дээгүүр!
мойһон нюдэтэм, хөөрэхэ гээл һаа, ши бидэ хоёрой дуран тухай түүхэ, үүрэй огторгойдол үндэрлиг тэрэ домогтомнай одоо эхинһээнь орохол гансата хуушанай немецкэ рояль.
адархан даа тэрэмнай, гунигтай… теэд хайшань хэлтэйб бэшэ, инагхамни!
һанаанда, һанаандамнайл тэрэ үдэшэ!
хүжэ арсын хангал тунан байгаа, сонхо руу нэнгээ набша, харин айлшадай таһагта наманшалаа нүгэлөө рояль.
адархан даа тэрэмнай, гунигтай… теэд хайшань хэлтэйб бэшэ, инагхамни!
харин хэзээб даа ши наадахаш тэрээгээр ноктюрн эрьегүй далайдал дуранай.
сагаан һаншагууднай бидэнэй хара лаагайнь толидо хюруудал үзэгдэхэ.
зоос мүнгэ шэдээб далайн онгосоһоо.
инагхамни, үнэн сэхэ байя, зүү, тэрээхэн зэдэй аян замай далайн оёор туласарынь.
рояль дээрэ наадааһан эхэнэр
далайн эрьеын эзэгүй гэрхэн соо рояль дээрэ наадана эхэнэр.
сонхоор ба хүндырһэн веранда руунь зэрлиг үзэм шурган нэтэрнэ.
хари зоной алхамууд дуулдаагүй, зүргөөр гүйһэн гүрбэлнүүды сошоон.
богоһодонь үглөөгүүр хэбтээгүй шүүдэртэ нороһон сэсэгүүд.
эбхэрнэ гансал далай, үнөөхил эхэнэр наадана рояль дээрэ.
сэмсэгэр бүхы бэе соонь — хүгжэм, энгэй шунал өөртөө тэрэ дараал.
хүнгэн һэбшээнэй үлеэһэн замагтал хэбрэг аялга миралзан найраад, хии мүлшэ зурагууд үзэгдэшоо, дүлии балай веранда руу мүлхин, усан үзэмэй нэбтэрһэншүү.
хара-сагаан клавишанууд дээгүүр нойрмог хургад аргаахан дэбинэд, намарай зүргэ дээгүүр эрьелдэн, сагаан сэсэгүүдэй бууһандал… 
гансал сонхо бүтүүлээ набшаһад, далайһаа һэрьеэ һэбшээн.
үнөөхил эхэнэр наадана рояль дээрэ.
үе-үень, хүлеэгдэнгүй гэнтэ зогсоожо хуйлаата аккорднуудаа, гарана аалин веранда руугаа ямар зуун жэл бэ гэжэ харахаяа.
хүгжэмшэн
уян мэдэрэлтэ хургадшни эгээл зураг дээрэ урда зүгэй хүүхэдэй усан үзэм һарбайн байһаншуул.
оо, хүгжэмшын үзэсхэлэн хургад, аршаан хүртэһэн мэтээр тааланам!
хүбшын булагай арбан урасхал, арбан амтан усан үзэм одоо: наранай туяа үнжэгэн хальһынь гэрэлтүүлээд сооро, замаг мэтээр яһан эшэнүүдынь харлаал досоонь…
бэелүүлхэ гээд һанаандаа дүрым, нюуртам хүрэбэш халта хургаараа.
үзэгдөө гэнтэ: талада нойгооб, зубхиим ходоро наран шарана.
эрбэлзээ махаон хасар дээрэм, эреэхэн даляараа зуран сараа…
тайлбарилашагүй жэгтэй байгаа һэн ойром хүрэхэнь шэшэрһэн хургадай — багынгаа хүсэл, түрүүшын дураа агсахал һэм аниргүйгөөр хүүхэнэй жэгүүртэ гарай аялгын түлөө!
шүдэрлэгдэһэн сахилгаанууд
эбсэхэгүйл суг шүдэр ба сахилгаан.
үгэнүүдэй удха — гал мүльһэн хоёр.
түрбэлһөөн эдэ бэе бэедээ дайсад лэ.
эдэнэр хүршэ байбал, хюдалсахал сохом.
сахилгаан юум?
хии дүрсын, гэрэлэй агшам, ялас гэһэн хайран богони наһан, газар дээрэ инаг хоёрой дуран.
шүдэр — шүдэр, хүсэлэй хүгжэлтэдэ зүршөөл, гэдэргэнь татахал гэгдээ үүргэнь — номин тала нугануудай хэсээр табаран, эрхэ сүлөө олохоёо тэгүүлһэн омог азаргын уяа…
яагаад далита сахилгаа тушалтайб?
яажа барихаб гэнтын гэгээн хараа, досоом гэнтэ туяа татан байтарнь, яажа бэшэн, зуран, үгүүлэн үрдилтэйб найраглалай тодо бэшэ шарай?
шүлэг бэшэлгэн адлихан даа эдир зоологой оролдолготой: гэнэдхээн гүрбэлые баряад, һоб!
— ногоон ошоор шулуун доогуур шургашоод, гартань үлэхэл шортоо һүүлынь.
аадар хүсэлэн сэдьхэлни зүгнэнэ, яагаад далита сахилгаа тушалтайб?
би мэдэрнэб, нам сооһоо ааляар ошон ошоно саг.
элһэн часыһаа һэмээхэн хороно сагай үйрэг.
нааданхай буратинын бүд зүрхэн хүйтэрхэнь лэ.
сооронхой улаһаань хибэдэһэн гоожоо.
турана хүүхэлдэй.
мүшэд айшанхай бодолһоо, сая жэлнүүд соо унтархабди гэжэ.
теэд яаха юм хүнүүд, буу табиһандал охор наһатан?
харанхыда һаалишад энеэлдэн, хүнэгүүдээ хонгируулна, бэлшээриһээ бусана малнууд…
абяан соо, үгэ соошье, удага эрбээхэйн һүниин ниидээн соош эрэмдэг шэхээрээ соносооб сагай ябасые.
элһэн часыһаа һэмээхэн хороно сагай үйрэг.
хүнэгтэй наһажаал эхэнэр булагай дэргэ уйлаа — өөрыгөө уһан соо хараа.
левитанай зурагай дэргэдэ
сэдьхэл хайлуулма шаргал набша мүнгэн танхатай уһанай амтаншуу.
бал суглуулма набша сэсэг эдьхээн, нэрэһэн арза сөөрэм соо мэлмэлзээ.
һамнагдаагүй шаргал сомоонууд анхилма зунай һаруул дүрсэ сахяа.
юуншьеб тухай бүдэг-бадаг дурсан, гуниг дүүрэн ойнууд шэрүүн зогсоо.
тэнгэри газар хоёрой забһар соохи шара-улаан шэрэ гамнуулһан набша гэнтэ һанахал, уляаһанай набшаб гэжэ, тиин һүүлшынхиеэ даллан ниидэхэл.
шэмшэрмэ гүнзэгы намарай оршон биирэдэ зураашын тудажа гэнтэ гайхамшаг юушьеб хүлеэн этигэнэ: эди шэдитэ үгэ хэлэгдээд — хоолсто өөрын саг, зайтай болохол.
нюур руу намарай һэрюу даагаад, мододой һиирэг оройнууд һэргэхэ, иммортель һэреэд, хангал татахал.
нейл армстронгда хандаһан хоёр гашай
нэгэдэхи гашай юу хэбэш, ахатан!
һүрөөд — һарада, шэшэрээ зүгөөр газар.
хоёрдохи гашай нейл, шинии һүүлшыншни сэнгэлгэ гэгээшүүлые яһалахан хонжоо: сожоо татахагүй статистикын тоогоор христосой жиндагһаа гурбан мянган аали һүнэһэд буугаа.
яатараа үймөөн болоо һэм наймаанай ба сэрэгэй зоной дунда?
теэд зоболонто яруу найруулга юунһээш ехээр хохидобол.
тэрэ сошожо гайхашоод, һанаата болоо түрүүшынхиеэ өөрынгөө удха шанар тухай.
эреэн соохор бүмбэгэ түбеэр һаглагар поэдууд харайлдан, гомдол дүүрэн хашхарнад: «нүгэлтэ үйлэ!
мүнхэ найрагай һүлдэ бузараал!
мүнөө одоо яагаад һарые магталтайб?
сая сагта һаруул шарайдань сабхиин мүрнүүд таблагдаал!
һара таанарай хүлөөрөө дэбһэдэг хууха бүмбэгэ бэшэ!»
галта шуналаа дарыт, найрагшад.
гашуудалтнай намда дүтэ байнал.
уйтай газараа дахин шэнжэлэн, уутыень уудалаад үзэхэмнай гү?
магад, хуураймнай утаһа дайраадүй үшөө юуншьеб олдогшо аа гү?
нэгэ түхэреэн тамгын түүхэһээ
һаядаа хосорхо үйлэтэй, һунама эсэшэһэн хүн мэтэ хүгшэржэ ехээр алдараад, хэрэггүй болоһон ушараарнь гансаардан үлэһэн адууһа, гансашье шүдэгүй циркын гүү алуурай газар руу абаашаа.
энэ хэзээдэш шууяатай эзэрхэг бүдүүлиг оршондо яһархаг убайгүй үргүүр евнухай хайрагүй хургаар хүлһэтэй һугаһаань үргэжэ, хара дабирхай руу гударбал.
байгаа дэлхэйн һүүлшын адууһан — барһан, шүдэгүй циркын гүүн һаядаа хосорхо үйлэтэй, һунама эсэшэһэн хүн мэтэ — һанаа алдаад һамгандал, һалд гэжэ хүндөөр хүнтэрэн, урдахи хүлэйнгээ шагай даран унабал даа олон дабхартай, матаргай нарин гэрнүүдэй дундуур машинануудай гал сасараан соо.
теэд хэзээдэ шуяатай эзэрхэг бүдүүлиг оршон гашуудалай нулимса хараагүй.
һүүлшынь тэрэ агшамда уйдхартай томонууд хоёр заан хуурай нюдэдэйнь оёорто хоншоороо һэжэрэн зогсоо һэн.
тиин дайдын һүүлшын адууһан — циркын шүдэгүй хүгшэн гүүн һаядаа хосорхо үйлэтэй,
һунама эсэшэһэн хүн мэтэ — хэнһээшье, юрэдөө, гайхангүй, хэзээ сагай заншалаар адуунайнь хорёогой үнэртэй аалихан хайлаа дабирхай руу унагааба одоо пялд гэтэр утаархаг шаргал тонтогоол: үгы хэгдэһэн адуунай зүгһөө үнинһөө ханилһан дэлһэтэ нүхэдтөө урбаха һэшхэлтэй хүн гээшые унгяарнь элирүүлһэн баримта бэшэг дээрэ түхэреэн тамга табижа гэршэлээл.
үглөөнэй хото
үүрэй хираан ягаараад зүүн тээгүүр, үлхөөд үгөө шабга улаан туяа.
бэдэрэн байнаб нээлгээтэй сонхоор бүхэн унтарһан ододой сараа, халта соностоод аалин намдуу соо, хэнэйшьеб яаруу алхам залиршоо, зуугаад хоолойн абяа ниилүүлэн, зэдэлгээ эртын трамвайнууд… 
үндэрлөө һэн наран тиин аргаахан үнжэгэн толоо сэлэнгэ руу адхан, үү, сонходомни гэнтэ миһэрбэл үрөөһэн нюдэнэйнь хурса туяа!
шубууд жэрьеэд сэнхир аласаар, шэнэ үдэр эхилээ, үйлсөөр хүнүүдэй уры адхараад, үнгын долгидоор эбхэрээ.
улаан-үдэ!
хүнхинөөл оройгоорш үсэрхүүтэй, хахиршаг абяанууд, үргүүрнүүд тэнгэри тулган хадхаа, грузовигууд харгыгаар урилдаа… онтохон мэтэ хото, жаргалай хото!
одоо hайхан, эндэ би тэнжээб, үглөөнэй мэндэ, хото.
мэндээ, мэндээ, үүхэйлһэн найдалайм гэгээн оршон!
эртын түүхэтэ, эльгэ нимгэн хото, энхэ байдалайш ульһаар дулаасааб.
үүрэй торгон толон соогуур һэтэ үүхэйлэн нюдөөрөө шамай эльбэнэб.
борбилоогой дуун
хуйлаа һалхин сэбдэг зайраар хооһоршоһон үйлсэнүүдээр…
гансал борбилоонууд үйрэлдэн, саһан дээр бэхын дуһалдал харлаа.
үгы, урда зүг руу ниидээгүйл тэдэ, өөрынгөөл дуу эндээ татанал ямаршье шуурга, жабар соо… хүдэр лэ хүбүүдта, борбилоонууд!
уларилай шэрүүндэ хатуужаад, урилхагүйл уургайгаа хари холуур.
габшагай барилгын шатануудтал гэшүүһэд дээгүүр үймэлдөө тэдэ.
үбэлэй ягаан үүрэй толон гал шэрээһээр хаха сасаран, хуса һарын бордоһон соо хушуудайнь үзүүртэ соробхилоо.
мүшэрнүүдэй мүрэй гоёолто мүнгэн хюруугаар хяазалан, борбилоонуудай буумал сэрэг бусаха хабараа сахинхайл.
хүдэр эрэшүүл сугларан сэнгэнхэйбди, хүн бүхэндэмнай чак норрис һэринхэй.
хажуудамнай эхэнэрэй үгы хада, хүбүүд сүлөөтэйгөөр бэлиндэнхэй.
азербайджан яһанай аза хара талханай зүһэмшүү хүрин хамараа пивын аяга соо хэнхэй.
тэрэ ородоор тал-мүл, хэлэһэн үгэнүүдынь хорогүй, гэнэн, хонгор, зэмэгүй хүүхэдтэл һэн.
тиин аза оройдоош бэлиндэжэ шадахагүй байгаа.
теэд тэрэниие   хэзээшьеб хаяһан арюухан шеит тухай домоглон байтараа, харалгы үһөө һэжэрэн, жэмэс, архи холиһон умданай шалбааг руу хэнһээшьеб дуулаһан нюруухан бэлин шэдэжэрхибэ.
зог татаабди бидэнь халамгайшаг сфинкснүүдтэл.
эгээл шууяатай ваня мокроусовнай нейлон самсынгаа захын ара руу хүйтэн уһа хүнэгөөр дүүрэн адхаба.
агша модон
голой эрьедэ намдуухан хүгшэн агша тонгойно.
дороһоонь уһан аляархан, дуурама дуугаар жэнгирнэ.
ори гансахан, золгүйхэн агша шагнана хужарлан, сэнхир нюдэтэ голой дуу сэгээн набшаар сэрбэлзэн.
эсэсэй ерэхэдэ, ёолоһоор, эрьеһээ унан хосорхол.
уйдхарта абтаһан мүрэн урдуулхал агшын хүүрынь.
олон удхата үгэ тухай
хүн гүнзэгыһөө сошоод абаа, һолоомондо тэрэ аһалдаа.
теэд амидарха хүсэлынь сараад, уһан дээрэ гансал уйлхайнууд.
энеэнэ шэл үлеэгшэ хүүгэн, энэ һолоомоо тааз руу шэхээд, эгээл ододтол, досооһоо гэрэлтэн, сэнхир уйлхайнууд тойрон ниидээл.
ямар хошон, мэхэтэйб үгэнүүд, яаһан удхань согтой, залитайб, яаһан удхань хүйтэн, аймшагтайб!
ямар хошон, мэхэтэйб үгэнүүд.
хабар
хангал хабарай ерэлгэ яаралгүйхэн.
холоһоо ябаһан харгынь зурына хонин һөөгэй шаархайн гэрэй ойгуур, хүлэрэ намагыш тойроод гарангүй.
түрүүн хүдэһэн-саһан дэгэлээ тайлаха газар — түрмын шэрүүн һамган, эшэгүүригүй хүхэеэ харуулхал, эхэдэл мэтэ нялхаяа хүхүүлһэн.
таляан руу харьялжа һайрамай уһан, түргэн хэлээр шолшогонон һайлахал.
үбгэжөөлэй һахал һалбарха һаяар үхибүүдэй үнгын будагаар сэсэглэн.
хүүр тээһээ сахаригта нара һуулгаад, хада руу гүйлдэхэ бүдэнтэй хүбүүд.
уйтай мэдэрэлдээ хамаг зүрхөөрөө нэнгэн, унаагүй нулимсын сагаан дабһа гэшхэнэб.
хабарай жэгүүрээр хүгжэмтэ алас руу зорин, хайратай гэнэн балшар хаһаяа орхиноб.
һангирхай хамсы дороһоо шагаан, уйдхартай нюдөөр тэрэм шэртээл, досоонь мартаһан түүдэбшым ошон бээрэһэн талада хэзээш носоһон!
… оруулхам гэртээ олон үгэгүй!
— телогрейкэдээ үнэн байхаб үхэтэрөө, һамгандаа зүрин, үгынь дуулангүй, гардероб соогоо үлгэхэб, юрэдөө.
ноён джонсондо бэшэг
халташье толгойдом ороогүйл хандалгануудые зохёон һууха тухай.
азиин тон зүрхэн гэмээр байгалай үмэнын талаар минии танил нэгэ буряад хүгшөөдэй хонидоо адуулжа һалиран ябадаг ха юм.
хэншье хэлэхэгүй, хэды гутал элээгээб даа тэрэ, дүрбэн үеын унагад түрэжэ үрдеэд, гансахан гүүнһээ бүмбэрсэгэй ногоон хэсые туруугаараа сохин, амидаралай соло дуудаад, аласта халин ошоо.
харин хүгшөөдэй огтошье яаранагүй хэбэртэй һүүлшынгээ дабаан дээрэһээ уруудахаяа.
тэрэ холуур ябадаг мүргэлшэн бэшэ, бүхы наһаа тоонто дайдадаал үнгэргөө эртын үбгэдэй хүүрые тойрон, тиимэһээ дэлхэй хүгшөөдэ нэгэл тала мэтэ һанагдаа.
тиин хүнүүд — гансал нютаг зониинь.
гайхалтай гү, нээрээ, теэд иимэл гүб даа хүдөөгэй юрын хүнүүд: хамагта оролсохо, хамтын түлөө оролдохо, тойроод байһан оршонгые харууһагүй нялхатай жэшэжэ.
хүгшөөгэйм байрлаһан зуһаланда бүхэли үдэрөөр һүхирнэ хууха транзистор.
заримдаа эрхэ үнөөхинь танигдаагүй хэлэн дээр хашхаржа эхилнэ.
хаанаһаа хүгшөө мэдэхэб, хари хэлээр хэлэнэ гэжэ, ородооршье арайхан гэжэ тулмаашалдаг байһан юм аад.
хүнүүд хаанаб, тэндэ һураг.
хүгшэндэ комсомол аша зээнэрынь болон, колхозой намын дарга хүрэтэрөө ерэнэд.
бүхэли оролгоор яринад, ямаршьеб эзэрхэг түримхэй янкинууд ба буряадтал шарайтай, ямаршьеб «вьетнамса» тухай.
һөөл һонюуша хүгшөөдэймнай арсалдаашанаар адли болонхой, дундууса оросолдоо, теэд ойлгохо аал барһан юун хэрэгтэйб «амирхансада» «вьетнамсаһаа», өөһэдэйнь газар уһан багадаа гү.
иимэл асуудал табин, хонишон хандахаяа хүсэлөө эгээл ахамад «амирхансада», зүгөөр үзэгтэ мэти байһанай, эрдэм ехэтэйдэ тоолон, гуйба ха юм намай, харюусажа ойлгуулхытнай танда найдан.
харюусаха болтнай буряад хүгшэндэ, дуулгахаб би хаяг, та, юрэдөөл, шамдаарайгты харюутаяа: hаяын сагта һаншаг сагаан хонишомнай гунигта ходо абтажа, үхэл намай мартаа юм гү гэжэ гомдон, зүрхэмниш ехээр хадхана гээ һэн: удаан лэ ажаһуугаа хүгшэн, харин түби үнөөхеэрээл тайбан бэшэ.
нүхэрэй дурасхаалда
хуурсагта хэбтээш, мээл тарбаганшуу хэзээб даа шэрүүн һэмнайш, эрид шууд.
садхалан оршонгоор зада харайлган, соорхой, хуушарһан пиджагтай бурхан.
эгээлэй хара зондо хүүр малтааш, эхэнэртэй суг хэбтэхээ арсааш.
гартаа гансал гуурһаяа адханхай, газары дуун — гэрээр дүүргэхэм гэнхэй.
хаанаб, тореро, корридынш дүнгынь?
хабтагай тэбшэ — ондоо юунш үгыл.
баяр хүргэе, зүгөөр, хуурсагта бурхан, барлагшье досоонь амарха.
хүлисэ, нүхэр, анда бидэнии үхэлдэ шамай үгэхэгүйбди.
хуурсаг соо, хэлэһүү, хүүр бэшэ, хараа үзэл хосоролгүй гээшэл.
томошуулые дууряадаг хүүгэд, тииһээр хуурсагуудшье сэн нэмэдэг.
улаан-үдын хабар
апрель ерэбэ.
үбэлэй түгшүүрил арһан захадал мүрһөө унана.
хээрын малшанай ошожо ябаһан харгынууд шарлан, дуугаар анхилна.
хэнэйбш далда нэрэ хайлан, хүнгэхэн амяар уралһаа дэгдэнэ.
гүлгэдэй түлхисэ һөөг мэдэрээд, гүрбэлзэн, мэгдэн мүшэрөө шэнэлээ.
сонхоор зайна буурал тагтаанууд сэнхир уудам руу саһан дуугай хиидээ.
зүүдэндээ залд гэһэн номгон хүбүүндэл, зүрхым тамалаа залуугай мэдэрэл.
айлшархан хараасгай үдэеэ һамнаа, арбагар бээлэйгээ һамгад һугалаа.
абааштай машбюрогой басаганда алдуунь олошороо хуудаһандань… апрель гараа.
араарнь урдахи рамын аймхайхан һалхинай эшхэрээн дуулдаа.
нёдондоной хатанхай боро набшын, сахилгаан мэдээсэл сонходо буугаа.
амарагууд золгоно «танкын» дэргээр, алаг туун буугай хоолойдо уургай заһаа.
хубисхалша хабар харшанууд соогуур хиисхээ тугтал угаагдаһан хубсаһа.
вьетнамай таряалан дээгүүрхи аадар
— эжы, хаанаһаа энэ уляан бэ?
дээрэм тэнгэри няжаганаа гү?
— энэ аадар наашаа ерэбэл ха, хатанхай таряаламнай уһалха.
— хара шубууд дээгүүрнай ниидэбэл, юундэ теэд даляараа намда һэбеэгүйб?
— шубууд ниидээ сэнхир далайн саанаһаа.
ехэ гайхал тэндэ, гашуудалшье ехэ.
— юундэ хара шубууд ууртай гээшэб, һүрөөтэй, хара, амидыш бэшэ ха!
— наран доро эдэнэйш һэшхэл дараатай… хэбтэ дором, бү ай, бишыхамни.
— эжы, аадар арилшоо хайшааб даа!
одоо айгааб даа баһал!
эжы, унтаагши?
хүбшэргэй хослоод, хүхюутэй хүүгэн баряанай шубуундал скрипкэнь дэрбээ.
айлшадай таһаг руу аялгын сэрэг ором гуримгүй нэбтэрэн тэшхээ.
бимба гараг хүгжэм даган намнаад, дүйрэмэ сахариг тойрон ядараа: дэлхэйдэ үзэгдөөгүй арюун гайхал зоболон дабан олохоо забдаа.
теэд халамгай абань үүдэ тулгаад, шалаатай нюдөөр хүбүүгээ шэртээ.
сарса шэрээ тас-няс гэнтэ шаагаад, жэргэмэлэй хоолой отолбо гэхээр.
туламаар мүнгэ найдуулаад турша, боориин шэнээн алтан тухайш хэлэ.
гараал дэлгээхэ тэрэш эшэмгэй — хүлни таладаал үндэһэлшөө гэхэ.
дүүрэн шарайтай буряад эхэнэр үүрээр тууһан хонидоо захадан, гүбээ дээр дуугаа татан һуухадаа,  эбэр зүүгээр дуу нэхэн байһаншуу.
дулаан тэнгэрим урбалдашоо гү, гуталайм ула шэрбэжэ байнал.
тээ тэрэ хонид зүрхэ руум урдаад, мянган долгёор хөөһэтэн мушхарбал.
адуушан баряад дүрэгүй янзаар эльбэнэ аалихан морин хуур.
түймэр сарадаг машина тэншүүрһэндэл улихал, гэдэһэ руугаа наншуулһан жэрмэсэн эхэнэр мэтээр шуһа бушхаһан һолиртол хүндэрхүү бэеэ түймэр тээшэ шэглүүлхэл.
зайрмаг наймаалагшадай зэлые гансата дүлиирүүлээд.
тиин шишье, эгээлэй үнгэрэн ошогшо, мүн лэ шэхэеэ бүглэршэнхэй, гэнтэ ан гүрөөлдэл харанхы руу гүйхэеэ хүсэлхэш хойноһоонь, тиишээ, оройн тулгын шатаан руу, нюргандаа үргэлэн гаргахаяа нарайе гү, али эдирхэн үхиниие гү, үгышье бол, хүлгүй үбгэжөөлые.
нигүүлэсхы сэдьхэлдэ бүрин абтан, ганса һайн пиджагайнгаа шагтынь тайлан, дүүлинтэрээ халта… гэнтэ һанахалши һая угааһан, сардамал самсатай байһанаа, харин гарташни шамайе сүм эзэлһэн малига сэсэгшүү нюдэтэдэ гэһэн ялабхима хоншуу магнолиин баглаа.
тиин ши зэмэеэ мэдэрэнгеэр хоргодожо үрдихэлши, һүнии дүүрэн газировка наймаалан хоногшо эрэдэл һамганай бүдүүлиг нюргаар халха хэн.
мэндэ, инагни!
энэш миин лэ зүүдэн.
ши өөрынгөө орон соо статистикэ шудалааш нойртоо.
бишье хүнгэн зүүдэндээ хөөрэн дэгдэлэйб.
бурхан зайлуулаг даа, һүниингээ зүүдэндэ халуун улаан зүрхэгүй һүүдэрнүүд лэ бү байял.
зуун жэлтэй хөөрэлдөөн
би — хх зуунай буряад, малша юрын арадай удамби.
дээгүүрни ялалзан, неон наранууд носоно.
үлгымни болоо шулуун балгаасан.
даршаан соо тамын машинануудай тамарааб туладал.
тулгымни гал гэхэдэ — хии зууха, жонон хонгорни зүгөөр — трамвай.
хооһон талмай, шардааг, тагтаануудай байрын сүлөөтэ амин нам соо.
орхигдоһон хуушан һүмэнүүдэй, харшын араархи нюусанууд мэдээжэл багаһаам.
гудамжануудай хан түрэ, үйлсэнүүдэй бурьяан ород хэлэндэ намайе һургаа.
тэрэ эхымни шуһандал досоомни юм.
үдэр бүри өөрыгөө нээнэб оршолонгой маряан соо.
үсэгэлдэр мэдээгүйгөө үхибүүндэл гайханаб.
өөдэгүй үдэрнүүдэй тудабал, һэгшээнэб өөрөө зүрхөө енгүүтэйхэн шогоор.
утаар таталуулан зогсоходонь, яатараа бэем һуларнаб, түбэнгидэм орилоон зарсашоод, юундэ нюдэмни уһатан, бэлтысэрээ нулимсаар дүүрэнэб?
би — бүхэдэлхэйн джазай үри — яатараа уйлабабиб?
«нулимсаһаа эшээд яалтайб, энэ — шэнэ саг ерэнхэй бшуу, үсэгэлдэрнай мүнхэрэн ошоо.
хахасалга — уйгай эгэшэ, теэд ши элинсэг дээдын удамши, тиимэһээл тэдэнэй абяан шинии досоо.
үнгэрһэн сагай һайханш бол, үглөөдэрнай бүришье сарюун.
түүниие урдуул мэдээд, шамайе гэмнээгүй», гээл намда минии ухаан.
нюуса бэшэг
хадамда гараад, хүүгэды түрөөд, бэшэгтэл эльгээхэ ерээдүй тээшэ сэхэ ( арво метс )
большевигууд бэшэдэг һэн бэлэй нюуса далдынгаа бэшэгүүдые — һүн шуһан хоёроор худхагдан, агууехэ хубисхалай һуури табигдажа байгаал.
минии нүхэр байгалда
бүгдэгэр минии бэеын бүрбыһөөр, боориин оройгоор харагдан сасуу асари ташууртал гүрбэлзэһөөр, аянгын дуун нэерээ тээ саагуур.
хай, байгал гүш энэ?
яабаш иихэдээ!
хайра ямба минии түлөө бэшэл: дуутай шуутай, гоёмсуу алдар суу дабхин зүргөөр намайе хүсэхэгүйл.
яабаш талам гээд эгтээ баясаад, ямарш байбални, мэндэшэлээ һааш, һарбайһан гарайш түлөө баясахаб, һүртэй хүндынш түлөө һайнаа хэлэхэб.
шагнахадам, хаа-яань дошхордог гүш?
шууя багха, үбгэжөөл.
тамхилхам биш.
һүүлдэнь, холын замда гарахын урда, һанаан бодолоо найдуужаб даа шамда.
үнинэй одоо харилсанабди иижэл: үйлын үриин урма баяр үршөөбэл, түерһэн гал тэргээр иишээл шамдааб, түрүүлэн ашаагаа шамдаа ябуулаад.
эгээ шим нэгэтэ урмаар халин, эрьеэ сохин, шуургаар дабхяагүй һаа, аляа долгёор эльбэхэлши, гүнгэнэн, алтан хөөһэтэ нара жаргаха хаһаар.
талын шуурган
шонын уляанһаа нэмһэг тала дайганаа, шара дэнгүүд һүнеэр дүүрэн хатараа.
тэшхэһэн сэрэгэй тэрьелхэ зуураа түүдэг табин хүлеэһэндэл үүр-хираа.
һохор тэнгэриин ада шүдхэр хиирээ, һүрэг адуунай нюрга хухалан наадаад.
ханхайһан дайдын оёоргүй ама руу харайлдаа зуугаад дошхон оронгонууд.
«хара нохойш, яатараа дошхорбоб!» — гээд, хараал табяа нойтон моринһоо буряад.
элдэб аргаар адхан абахаа хүсөө эмниг гүүн — саһа шуурганай һүүлһээ.
ёололдоо шононууд бээрэһэн талаар ёлогор нюдэд — хаанаш хадха хургаа.
жэхымэ юрын лэ тэдэнэй дуунууд, жэгтэйл дуудалгань элинсэгэй дуундал.
шүлэгүүд ба сэсэгүүд тухай бодомжолго
та шууяатай, эдеэшэг хоолостол һагсагар һахалтай поэд, олон дабхарай барилгын даргын бүдүүн хоолойтойт.
та дурланхай байбал, үнэхөөр дуратай һаа горкомхозой машинисткада, юундэ теэд нойгоһон хотын гудамжаар алхалуулаабта хүршэ гарнизоной зэд хоолойто хүгжэмшэдые?
тиин басаган үглөөнэй нараар һэриһээр, сонхынгоо табсанда харуужаг лэ ягаан сэсэгэй хоншуухан баглаа.
тиигэбэл дурантнай аниргүй байһанһаа дундарха юм гү?
этигыт, суг ажалтам: гансал үхэр буунуудай сэмгэнүүд бэшэ, зүгөөр юрын сэсэгүүдшье дабашагүй хэрэм абадаг байнал.
аврора
далайн эрьедэ зуун жэл аалин хороо.
юуень нюултайб, яһалахан хүгшэрөө хубисхалай дайшалхы хани нүхэр.
үзэмжэгүй, бэегүйхэн сахилма сагаан, мантан лайнернууд-зээнсэрнүүдтэйнь жэшэжэ харабал.
теэд наһажаал эхэнэрнүүдшье хэзээ нэгэтэ залуу, сэбэр ябаа али олон дахин баатаршалгашье гаргаа.
боржон шулуун һабадаа һүртэй балхалзан урдаһан нева — хэтэ сагай байрань үншэдэй.
нойргүй һүнинүүдээр тэрэ прожекторой багса гэрэл- зүүгээр нэхээ үглөөнэй ленинградай тэнгэри.
хайрата россиин байгаа сагта хубисхалша хүгшэн хэзээш сүлөөгүй байха, эпохын тайлдашагүй таабари таан: яагаад хооһоор буудаад, бай онохо байгааб?
ай, инзаган нюдэтэ хүүхэн шууяатай хотын түб талмайда богонихон мини юбкэтэй, нариихан мэлигэр сарбуудаа мантан томо часы зүүнхэй.
бү хоргодыш зон соо, намһаа нюугаад хүхэ бала болонхой үндэр малагар магнайгаа.
би энээгээрш мэдэнэб, энэ наһан соогоо шинии гансал бообо зооглонгүй, бүдэрэнтүү ябадаг байһыеш.
эхэнэр хүнэй нэрэ хүндэ сахижа ябахашни хүндэхэн.
шарайгаар нюруу, дохолон басаган һөөгүүд дээгүүр үдэрэй дүлдөөнөөр хонгёо абяа сонхо доогуур гарган, хуурай тулгуураар тоншон үнгэрөө.
һаалидаа яаран үүрэй толоноор хооһон хүнэг гартаа хонгиргон, улаалзай мэтэ сэбэрхэн пулаадаар ягааран ошоно шамдуу гэшхэлэн.
сэнхир нюдэтэй хүбүүн тухай дуу хоройн захаар гүнгэнэн үнгэрөө.
бүдэнтэй нюурнууд сонхоор миһэлзээд, шаргал үһэтэй хүүгэд үлылдөө.
залуу басагад хүбүүдэй үдэшээр зоной дунда зугаалан ябахада, хүгжэм доро хүхилдэн хатархада, хүгшэдэй дунда хэншьеб уйдана…
угаа хүсэнэб, эсэнги хоолойншни уудамда дэгдэхынь гургалдай мэтээр.
шэг шарайеш халиргай бүтээгшэ шэнэлэн заһаг, алдуугаа мэдэрээд.
ойн сооромо оршон гэнтэ тогтоод, тулгуурнуудайш хүсэниинь буураһай.
шинии шарайтай зэргэсүүлгэеэ һайхасаанууд огтолон мартаһай.
поэд, зун ба шабхан тухай
халуун июльдэ шаруулаад, зохёохы ордоһоор шатан, ангаһан поэд оробол ниитэлһэн шабханда.
бага гэмэрээ: — ай, халуун!
дачадаа, хотоһоо гараад!
уһаар дүүргээд ваннаяа, марь иванны дуудаба, түргөөр тиишэ асархыень ажалайнь хэрэгсэлнүүды.
одоо һанаашаар һэрюухэн даа, дэбтэрынь, шэлтэйхэн лимонад — поэдтэ юун үшөө хэрэгтэйб?
заа, зохёохо сагынь ерээ… мэнэ гуурһанайнь үзүүрһээ саарһанда унахаар бэлэн бэхын дуһалаар үгэ.
шүлэгшэн бодолдо абтаа, юугээ мүнөөдөө зохёолтойб?
таарамаар зуугаад темэнүүд һанаандань ерээ тиин байһаар поэдэй тархида ороо тоонто тухайгаа дурдахаа.
анхарха хэрэгтэйл бэзэ багынгаа нютагы хэзээдэш.
теэд хэрэгтэй хэды зүйлнүүдынь мартагдашоо сагай ябасаар.
ай, бараг даа!
һанаагүй юумээ — зохёожорхиходо болохо.
дээдынгээ бадарал алдангүй, шүлэгөө түргэхэн захалһуу!
гуурһаяа хазаарлаад, поэд, тойрон хараба шабхан…
зай, даа — уһан!
үтэр барихам ойн аалихан горхохониие, ангуудай бороолиг талмайе, зэдэгэнэ, ойн эзэ, хүхы!
гуурһан гүйнэ, табан агшам — уянгата этюд бэлэн.
бааниин улһан?
заа, болоно: үлэн жэлнүүд, үбэл, шуурган, оргоожоор бүглэһэн онгоошхо, пеэшэндэ шиигтэй шархи, үрмэдүүл хэһэн халааша…
юун бэлэй үшөө… аляаһан гү?
«һүниин адуулга.
шара шубуун.
нойрмогоор боргооһод тойроо дүлэтэй түүдэбшын ойгуур.
үнэһэн соо тоомгүй хүбүүд хартаабха булаа.
тээ саана моридой турьяха дуулдаа.
һүнеэр шүдхэр тухай хөөрөөн…
ордоһолоо онгод шабхан соо; намаршье, зуншье шүлэглэгдээ, зэргэсүүлгын сүршүүр сэсэргээ,
урлиг үгын шаазан шэнхиргээ.
үндэр бадаралай дүнгүүд — шаархайн мүрнүүдтэл бадагууд — сагаан дэбтэртэ шэлжэнэ.
бүтөө холбоо.
хэблэл мүнөө!
сизифэй ажал дүүргэмсээрээ, табан агшамгүй классик ехээр һанаа алдажа, шүлэгэйнгээ тон адагта гар табяа даруу: «петр шкуль.
семеновка тосхон.
июль».
ээрын хармаанай түргэн саг
оюутад — анханһаа һонюуша зон, урагшаа гүйһэн ээрын түргэн саг.
бурханда эсэргүү үзэлэйнь булаг, буурай грецидэл эхинэйнь эхин.
тэндэ, зуун жэлнүүдэй зэрэлгээн соо андромедын манандал бүри холо аристотель сэсэн һургаал айладхаа, афинын сэсэрлиг соо шабинартаа.
платоной ташаяангые шүүмжэлээд, мэдээгүйл мэргэн, алиш баримтынь зүбшэрхэб, арсахаб ерээдүй сагта зүйл бүриие һэжэглэдэг оюутан.
эсэргүү галилейн үхэлгүй ухаан дундада эртын үеые үндылгөө, дэмы сэсэрхээшэд, һүмын нялуун — эды мунхагһаа мултарха хүсэл үргөө.
барселонын буһалгааша оюутад бунхан зураа элһэн дээрэ үнэнэй, гурим, ном хаяад бурхан шажанай, «гаудеамус» дуулалдаа, суг найрлаад.
тиин — ондоо үеын оюутадай саг ерээд, һэльбэгдэн бүхэжөө шэнэ хараа үзэл һэргэлтын үе сахилгаалан буугаад, хаан шэрээ мэрээ термидэй үүртэл.
үнгэрһэн зуун жэлы буһалгаанууд һэжээ.
үнэншэ, хүлеэгдээгүй маркс бодон ерээ.
оюутадай бүлгэмэй һалхин далбуур орогүй эрьелдүүлээ мушхарһан агаар.
нюрганда аһалдан гараад, тоһон шэрээр бэшээ: «эрхэ сүлөөтэй алжир болог!
дайн хэрэггүй, эб найрамдал мандаг!» тэдэнэй ойро жэжэ хүбүүн баанхатай шэрэ баринхай хоер гарханаараа.
хэды багануудшье бол, тэдэ дай хүсэнэгүй.
тэдэ алжирай сүлөөгэй түлөө, тэдэ тэмсээ энхэ тайбанай түлөө!
декан тухай дуун
шаархайн гэр ормоглоһон хүбүүхэндэл ороод, модон хүлөөр тоншохол бүмбэрсэг дээрэ ори ганса декан, бууралхан толгойто шэдишэн.
багсаамжа, тодорхойлолтын далайгаар бидэнээ дахуулхал капитан.
… хубилган шэнэдхэгшэ петр хаан гэхээр хуушан маяг харуулхал декан.
энэ бэеэрээ далайн онгосодол ендэрынь харагдаад орхихол.
бидэ юнгэнүүд, эдирнүүд — шэнхинээ дээгүүрнай григэй мүнхэ хүгжэм.
эйнштейнэй элшээр нюдэдынь сасарна — эдээнһээ нюугдахын аргагүй.
һэргээнэ, һэрюулнэ, һэргээнэ бидэндэ хүүгэн хаһымнай зурагууды.
декамнай шэртэнэ эсэнги нюдөөр дайнай үеын гэрэл зурагһаа.
хэзээ үниин дайнай урда бидэнэй хатуу шалгалта бариһаншуу.
улари һарын саһан
гайхуулаа намар улариин саһаар.
хасуури, нарһад сардуулаа мүнгөөр.
нэгэтэ һэреэб буурал үһэтэй — мүнгэлиг манаар бүрхөөгдөө газар.
жэгтэйхэн намар — набшаһан, саһан.
буулгаатай зубхяар шэбэрээ гуниг.
нулимсын дуһал — дуранай гэршэ.
онтохон дүүрээ — үнгэрэн ошоо.
саһанай удаа набшаар хаялаа.
бүглөөтэй сонхоор бүжэглөөн дуулдаа.
вальс нааданал дүрбэлжэн гараар.
саагуурнь намар саһаар шэдэлнэл.
дахин намар
дахин намар хүүен, гэнтэ буугаа, сэсэрлиг соо эсэнгеэр набша унана — энэ бол ши бидэ хоёрой дуранда эсэс ерээ гэһэн тэмдэг
урда зүг руу дууша шубууд зорёо эрьен бусахал заатагүй хабартаа, зүгөөр минии намарай мэдэрэл намтаяа эндэ үлэхэ.
гээһэн набшаяа шаналһан дуун хүндырһэн сэсэрлигһээ соностоо, харин залирһан дуранһаа эшээдшье яалтайб даа.
теэд тоосоолдош һаа, бидэнэй аргадаха үгэнүүдышье олонгүй, нойтон баглаа сонходо хэбтэхэл, хүлисэл гуйһан мэтэ.
намарай шэбэр 
дээгүүр ниидээ алтан уляангирай мирэлзээн, бидэ хоёрой сэдьхэл сэбэр, гэгээн, элинэ хүнгэн аминдал.
дахин намар хүүен буугаа, сэсэрлиг соо эсэнгеэр набша унаа — энэ ши бидэ хоёрой дуранда эсэс ерээ гэһэн тэмдэг.
рождествогой бордоһон — тугалай бэлшээриһээ гараагүй бээрэнги һүшэн эхэнэр — задагай галаа түлиһэн гэрнүүдэй ханаар тоншон, хашартай нэтэрүүгээр дурадхаа сахилма сэбдэг бараагаа.
нюдөө шаалгаһан шэрэм дэнлүү үрөөһэн хүлөөрөө тулгаһан хилэндэл, бүүлхын мухалагта нэнгэн дуурд гээ.
тэрэнэй шанаагаар мүльһэн унжаад, зайгуул хүбүүнэй нюһа һануулаа.
үбэл…
үзэл бодол
тэнгэриин аянга дуунтай тэрэнэй ерэлгые сасуулмаар.
өөрыгөө хүсэд бэшэб гэжэ саадын нүгэлтэ бодолтой, эсэнги нулсаран нюдэтэй шүрдэгэр хитүү хүбүүн — би, ялхигар шэрээ дээр тонгойн, һүнеэр дүүрэн тиихэдэ бэшээ бэлэйб.
һанаандаа байгуулһан басаганда шүлэгэй мүрнүүдые удхалан.
шубуун дэн аалихан эмнеэ, саарһан дээрэм тархаанууд гүйлдөө.
тиин гэнтэ толгойем наншан буугаа зохёолгым соробхилмо дүлэн руу — сог дээрэ зурагшанай урда хатарһан сэбэрхэн басагандал, нюсэгэн үзэл бодол.
намда тэрэ үзэгдөө горхондо шунгаһан фламандиин малша хүүхэндэл.
хирэгүй арюухан тэрэнэй нюсэгэн бэе хамаг ойлгосын удха һуури һэлгээ, амидарал үхэл хоёрые холбон.
зүрхэмни зогсоо шуухиран, араата оньһоёо ханхиргаад, жэхымээр бэлэй, абарал тээшэ лаагтай туфлеэр мүльһэн дээгүүр һолжорһондол.
зуг татама сошолгом үнгэрөөд, халуун хүлһөөр нэбтэржэ эхилээб.
эдир хүбүүнэй гүлмэр бэе соо эрэ хүн мүндэлөөл.
одоо тиихэдэ эшэмхэй минии гэнэн бодолдо басаганай уралнууд хорюултай үгэдэл ягааран байгаал.
үнеэнэй нюдэд соо наран шэнгээд, үбһэнэй сарайгаар һөөлдэшэнхэй хоолойтой эрэ тахяа хуугайлаа: хашартай болооб үүр хираан гэһэншүү.
шанха дээрэм булангиртай тэбшэ соо шаргал һарын шанага һамараа.
долоон үбгэд далаганаа ууртайгаар долонгир нохойнуудта һабаагаараа.
аргалай гашуун утаан һуунагтан, абата бөөгэй сан-бун һануулаа.
бала һохор, туранхай шабганса бурханай урда зулаа бадаргаа.
харин хорёо соо эльгэ хатан эгтээ, хүхиргөөнэ нойтон мунса өөрыгөө, хүйхэр муяа модондо бүгтэргөөд, хүлэртэрөө барлагаа боожоор сохёо:
«яг бү гэтэ убайгүй нюдөөрөө, яяр яндан, юрэндэггүй бузгай, үшөө гүйлши һүниндөө, ала салдан, сэлеэнэй үмдэгүй коммунистнууд руу!
боожо эшхэрээд, һэбюурэй орондо боро хараан руу ёолоон тамараа.
шунахай баянай һэгшээн соогуур шуһа лэбшээ хитад үзэгөөр нюрган.
… ойлгоошгүй гээбы урматай аахилһан тоһобхи тэрлигтэй шалхагар ноён хан гэхэ зөөригүй хооһон барлагай хахархай самса дор юунэй болоһые:
амидын тама, зоболон үзэһэн, үзэн ядаһан барлагай зүрхэн соо сабидар азаргын соройн дэбхэржэ, сабшан байхыень, шүдэрөө таһалан.
хүхюутэй ногоон гүрбэл мэтээр түргэн поезд ходорон ошоо.
юун һэм бэ тэрээндэ, түмэр замшанай шарахан басаганай кинозүшэгшэндэ нюусаар дурлахада?
түргэн поезд үнгэрэн ошоо хуй һалхиндал, яларма баяртай түби дэлхэйн түермэ хэсэг.
дэрэ модон дээгүүр харайн дахаа хүүхэнэй хитүүхэн хүсэл, улаан шарахан эзэндээл тоогүй бүдэнтэй.
тиин гал тэргэ хүсэнгүй, тэрэ амидаад, гэнтэ үхэшэнэ наранай жаргаан соо, үүрэй сайлганаар дахин рельсээр гүйхэеэ.
хүбүүнэй шүлэг
заримдаа намда гэгээн бодол айлшаар ерэдэг — сохо дээрээ одотой танигдаагүй хандамаа.
һэрхигэр халхабшань нюдыень бүглэнхэй.
гансал намда зохид, наартайл угаа, энээн тушаа хашхарһайб үйлсөөр һалирһан юрэ ябаашадта: «һэй, хүнүүд, бодогты!
мянган жэл соо нэгэ дахин хаягты ажалаа, тиин гэртээ шамдан ошогты!
тэндэтнай гайхал түрөө: хүн бүхэнэй хуушан торхо соо хатаһан фикусууд сэсэглэшоод, тэдэнэй хангалһаа, дүйрэмэ анхилаанһаа танай бууралтанги һамгадай толгойнь эрьенэл.
хүршэнэрэй нюдэн дор һэргэн һалбарнал тэдэ, эдир хүүхэд болон хубилнал, хадамай басагад болошонол.
тиин гүнгэнөөл аляа дуу, үнгэрһэн жэлнүүдээ уярма гэнэхэн мэхэгүй хонгор романсаар бусаан».
одоо бэшэ уулзахагүйш жэгтэйхэн тэрэ хүнтэй.
үдэшын бордоһолиг гудамжаар ябаһан һонюуша хүгшөө нюдэндөө хүхэльбэ уһанай шэлтэй ямаршьеб хүбүүе гайхаба: — яашаһан хүбүүн гээшэб?
юрэдөө, тойроод шэб балайл!
— нюдэнэйм орондо наран юм, — гэжэ гунигтай харюусаад тэрэнь, зон соо орон, зайлашоо харааһаань.
ябаган мүрнү үд
ай, эхэ оромни, харан сасуу шамаяа, дуумни залирнал хитүүгээр.
бишыхан ягаан тугтал түби дээрэ хиисэнэ минии эхэ нютаг — буряадни.
ай, булжамуур —  годлинуудһаа тэрьедэһэн    тэнгэриин зүрхэхэн!
басё
шинии номһоо гурбан хуудаһа уншааб.
ай, сэсэн япон хүн, дуугай!
сабшагдаагүй нуга руу гүйхым таби, шумуулай уншарагтай шарьяан соо хэбтээд, эгтээл огторгой руу шэртэхым.
хүгшэн абам һангирхай хуушан эмээл хододоол шэрээд ябадаг бэлэй.
жэгтэй хүн һэн, багха зүнтэгэй һууритай.
тиибэш эмээлынь хаяхаа би зүрхэлнэгүйб.
эмнигые һургана буряадууд.
унаган хаһатаяа хахасахаяа айн тэрэнь, хазаар хаюулаад, инсагаалаа, үншэрэн.
бишье иимэл мундуу, дошхон байгааб табан хабарай урда.
хүбүүгээ эльбээд, залд гэшооб: сагай толи соо өөрөө өөрыгөө хараһаншуу байгаал.
байга лай эрье дээрэхи х ү ү хэн
унаад бүлеэн элһэн дээр, долгиной дуунһаа аяшараа, хасараарнь гоожон үлөө нулимсын сайбар һаба.
мэдэрнэб, хаанашьеб нэгэ дүүхэй бии.
эшхэрбэлнь — гүйхэб хойноһоонь хаб нохойдол.
мүнөөдэр бүхөөг дор инагтаяа тоосолдоод, гэнтэ зүрхэм яншашоо, хитад болор хундагын ганташаһан мэтэ.
хашаа соо түрэбэ хурьган.
саб сагаахан тэрэ, тон аршагүй бэедээ, хушалтын забһарай наранай туяа толгойень зураа хутагадал.
хүршэмни жэгтэй.
үхэлөө хүлеэнгээ гүнгэнөө юушьеб.
энэл дуунтаяа тиин нүгшөө.
түмэр тэргын һүүлшын ори ганса хашхараан.
һүниин хабхар руу шэнгэгшэ ори ганса дэн.
түргэн гал тэргээр холодон байһан ори ганса дүтыншни хүн.
хооһорһон буудал дээрэ уйдхарhаа, дуранһаа тэһэрхээр бэлэн ори ганса зүрхэн.
наhанай нүхэр болохо инагтаяа нэгэ аягаһаа амталан, сохоо ниилүүлэн хоюулан удаахан һуугаа бэлэйбди, мүнхэ дуранай хүшөөдэл.
«арбан наймадахи хабарни дахяад намда бусахагүй», — гэжэ үсэгэлдэр бодооб.
тиин шурхирса уйлааб, досоомни юундэбшье шэмшэрээд.
ай, тэрэ ямар һайхан сэдьхэл доһолмо агшам һэм!
теэд тэрэ хаһые бусалтагүй абаашаа ууса дээрээ тээн, сагай хүлэг…
хүүгэндэл юундэ сэбэр саарһанай урда зүрхэ алдаабиб?
ажамидархым дахяад зүбшөөрхэ байһаншуу.
үбгөөмни сабшадаг һэн үдэрэй гектар хадалан.
энэ хабар нүгшөө.
би — ашаньби.
һэй, хэн намда һарбайхаб хажуур?
хахад жэл соо эмээл дээрээ ганхахаб, зэрэлгээтэ, адуун талаяа хүрэтэрөө.
бишыхан хүүгэеэ гэртээ орхиһондол харууһагүй, досоомни хүлгэнэ, нютагаа һанаад.
балшар хаһадаа нэгэтэ худаг руу энеэhээр шагаагааб: жэхыгээб одоо, айдаһам гэнтэ хүрөөд, һэрюу дааһан, сууряатай гүнзэгыдэ мүнхын шарайн харагдашаһандал болоо.
ай, тэнюун балшар бага наһанайм нарата хашаа!
ши бишыхан, татуургатай үмдэн мэтэш — тэрээн сооһоош үнинэй ургааб!
сэнхир бага наһаяа зүүдэлээб: булгяа морин хүүгэдэй шоглоон дор, хүл нюсэгэн намайе ногоон дээрэ хаяал.
… тиин би шала дээрэ һэришоод, һанаа алдааб харанхыда, һахалтай хүн.
гунигтай гурбан буурал дэгдээхэй зүрхэн дороо тэнжээгээб урагшагүй уйтай үдэрнүүдтээ: «се ля ви».
жин-жин, бүм-бүм!
— жэнгинээ дуһал.
ямар хэбрэг, уян бэ бороогой хурганууд, хайратамни!
үбгэжөөл дуурана һүмын ойро.
үзэгдөө, зэд шара май загаһадай дунда мүнгэн тула наранда игаана гэжэ.
һаяар лэ таахада, нүгшэхэ ха эмгэйм: байд гээд лэ, һаянай холын залуу сагаа дурсадаг болонхой.
һайндэртэ һэрибэб һаруулхан бодолтой, хаанаб даа, хүхиһэн наһажаал бүлэдэ ууган хүбүүн түрэлэй.
утал наһатай болоһойб, юрэдөө, һайн хубсаһатай буурал үбгэжөөлэй үмсынгөө «фордын» үүдыень түшөөд, үхибүүндэл яахадаа орилһыень мэдэхэеэ.
хашхараа: «дааранаб!» — альгынь баряад жэгнэһыем, дулаасашоо бэлэй барһам.
трубная талмайда, зургаан сая зонтой москвада ядуу нэгэ буряадтай золгоо бэлэйб, огтошье танихагүй байһан аад, угсаатанаа баясан тэбэреэб.
ямар зохид һэм энэ үдэшэ!
дүүрэн шэгээтэй трамвай хүдэлөө.
энеэсэгээн наһажаал эхэнэр саһан дээгүүр суглуулаа шагтанууды.
ямаршьеб басагаханиие хүдөөлнэ.
түрэлхидынь уйлана, гажарна зэд хүгжэм.
нороһон шулуун харгыгаар, батон абахаяа мартаад, зоной араар ябааб.
хүдөөгэй тагтаанууд унагаагаа хоргоол албан бэшээшэ зургаанайм сонходо… зүрхэмни үүдээр хабшуулһандал, гансаардалгын уйдхарта эзэлэгдээб.
хүлгүй эмгэй яаһан ехээр уйлаа һэм!
теэд би зүрхэсөөгүйб нулимсыень аршахаяа
архиншан наншаа һамгаяа.
тэрэнь хэбтээ ойндоо дурсан гургалдайта майн үдэшые, түрүүшынгээ үнэсэл.
хэн, хэн намайе өөрымни хэлээр ооголбоб?
хүнгүй шэнхинээтэ болор оршондо москва шадарай хуһаханууд номин эрдэнеэ тэһэргээ.
далиин һүүдэр нюуртам.
«аркадий», — гээд танилсаба намтай ушарhан буряад.
шэхэндэм нэрэнь соностоо юрын албан зургаанай гаршагтал.
абяагүй гарыень адхаа һэм.
һанабаб нэгэтэ: нүхэдни хуу нүгшөөд, гансааран амиды үлэнхэйб.
эшхэбтэр, жэрхэштэй болошоо, сасаг дэндэ уялаа үлгэхөөр.
намарай хии үзэгдэлнү үд
юуншьеб тухай таамаг зөөлэнөөр шэбэнээш, сонхын саана бороогой һабирһандал.
али магад, бороол шарьяна гү газаа, харин бэшыень зүүдэндээ миин хараа гүб?
үбэлэй зүүдэн соо
үбэлэй зүүдэнэй гүн шэдхые дабаад, һулаханаар тоншоһон абяан дуулдаба.
хэн бэ, үүдэндэ?
төөриһэн аяншан гү, али ниидээндээ хүлдэһэн шубуун гү?
зэд хүбшэргэйнь хүлгөөн соо хэнэйшьеб уйдхар ба нюуса һанаа алдалга.
шуурганда унаһан нарһаар урлагдаал ха энэ скрипкэ.
хаанашье хабарай жагсаал
«буряадай залуушул» сониндо владимир липатовтай   суг ябуулһан мэдээ сурбалжалга
жэгүүртэ космонавтнууд бэшэ аад, жэгтэй эрэлхэгээр ниидээбди, астронавтнуудые һажаагаад, агаарай ягаахан шаарнуудаар.
түрэл гэрһээн «прессые» гаргаад, тэнгэриин уудам руу дэгдээбибди.
үүлэн дээгүүр, бурханай үбэртэ сэтгүүлшэдэй дуунууд наяраа.
түү доогуурнай эртын сэнхиртэ тосхонгууд, таряалангууд һэлгэлдээ.
һайндэрэймнай экран дээрэ май һарын буряад дайда нэмжыгээ.
иишэ хабар гээгдэнгүй ерэдэг, эшхэрһэн шуурганай мүр мүрлэн.
хүхэ гал тэргэ — мүрэнүүд урдаад, хойшо-урагшань майе зөөлгөө.
харин байгал — агшан зуурын нюуса, хэтэ мүнхын арюун сэбэр һүлдэ.
сэнхир номин онгосын дүрсөөр сарьдаг уулын орой зүһэн эсхээ.
байгал далай, тэнжээгшэ манай аба!
баян дэлгэрэй дундаршагүй һаба, хэдэн үе амитан зониие хүл дээрэнь гаргажа шадаалши!
хуушанайш уйдхарай нулимсаһаа хамаг далайдал гашуун болоогүйш.
маанарта тэрээ тэрэ добуунһаа май һарын улаахан тугаар далбаа.
… заа, баяртай. 
зүүн тээшэнь шэглүүлээ, зэрэлгээндэ хайлаа эрьенүүд.
одоо сүлөөтэй, үргэн нэмжээ, омог хүбшэ амилна гүндүү.
мододой оройнууд, мартаад жаяг, мүнхэ тэнгэриин дээбэри хамаа.
энэл даа — манай ногоон баялиг.
энхэ сибириин агуу хүбшэ тайга!
инагай охиндо абтаад ангууд, шуһаа бусалан, урамдажа буйлаа урмагүй амидаралынь һэргээн, урин хабарай дуран ерээл!
ойн зүргэнүүд годироо, бэдирээ, ошоо тиишэ смирнов володя буутай, ород яһанай хүдэр янзын хүбүүн.
хүбшэ руу түрүүшынхиеэ ерээ, хүбүүнэй сэдьхэл ойгоор эзэлэгдээ.
һайхан арһа заха, малгайн һайндэртэ тэрэ бэлэгээр асараа.
эгээ энээрүү, али холо бэшээр эрхим валерий кузнецов үнгэрөө.
үргэбшэ үргөөд, отрядаа дахан, үгэгүй дуунай аялга гүнгэнэн: «шимни халуун тала тээшэ ошоош, бишни тагнуулаар хүбшэ руу зорёоб.
дээрэшни ааяма халуун наран шаранал, нам дээрэ — саһан соохи хушанууд».
нээрээш, валера, харгышни ута, ашаагаар ябажа һураагүйлши: ашагта малтамалшадай эрхимши.
… теэд — байз!
үүлэн соо бага нойрсоод, тэс буужа гэнтэ шанга һалхин, туушаба урда наруули зүг руу майн нэгэнэй манай шаарнуудые.
мүхэреэн түби эрьелдэнэ глобустал, урдаһаамнай тала бодожо ерэнэ.
улаан наранай галта долгинууд соо удаан махаабди сэнхир эрьюулгээр.
дээрэһээ үзэгдэһэн зурагуудые дороһоо яагаад харахаб даа.
тиин үнэн хани блокнодууд дотор бэшэгдээ үндэр шобхо үгэнүүд.
… мүнөөдэрнай ёһоор уларил һайтай, бүдүүзгэй, шэдишэндэл нюусатай, бараан шарайтай филиппов гоша клуб дээрэ улаан туг үлгэнэ.
наран сээжэдэнь толботон үзэгдөө алтан орденууд гээшэ гү гэхээр: нёдондо таряа хуряалгада георгий юһэн мянган центнер орооһо хадаа!
… гоё даа үүлэн дээгүүр ниидэхэдэ, газартамнай, харыт, үндыбэл сээл хүхэхэн, шэнэхэн таряан, суур лимбээр нара руу тэгүүлэн!
тосхон соо адхарһан субадтал тэрлигээ үмдөөд, номин хүхэнүүд, эбтэйгээр хүбүүд эхилнэ ёохороо, энеэрэн басагадаа гарһаань хүтэлэн.
ямар гоёор дуулалданаб басагад — яаш шүлэгтөө харуулжа шадахагүйб.
дууень үргэлжэлэн булжамуурнууд дээрэ агаарта дүүжэндэн зэдэлүүлнэд.
тээ тэрэ барилдаашад обоорно, нэгэниинь танил шэнги, теэд хэн?
— мүрөө дэлиһэн баатарнай тэрэ мүнөө таняаб, доржиев буянтал!
һаалишан тэрэ, нэрэ солонь бата, һөөл хүндэш бол уялгата ажалынь, аймагтань тэрэниие хүндэлэн, ажалшан гэдэг юм ехэ һүнэй!
… дахин элеэбди буурал түбеэр.
олон хүүгэдэй шаг шууяатай, ород дэрээбэн дээгүүр гарангаа, тооһотой шаарнууднай доошолоо.
тэндэ, басагадай дунда хатараа гоёхон пулаадтай люба софьина.
гурбадахи жэлээ һаалишан зандаа, алдаршана түхэреэн соогоо.
— амар мэндээ, люба!
дууланагши, майн нэгэнээр!
— хилээмэ дабһа, танда, ниидээшэд, холын һараһаа гүт али таанар, тиибэл, орыт заабол манайда!
— одоо баярлаа!
зохид бэлэй, нээрээш, айлшалбал танайда, зүгөөр дахин аляа һалхин бидэниие туубал саашань.
омог һайхан түнхэн нэмжын байгаа, орьёл үндэр саяан уула ялбаа.
… зэргэ ябана өөрынгөө бүлэтэй залуу хонишон ангрускиев.
үнгэрһэн сагта хонидоо эндэ үбгэ эсэгэнь дашын адуулаа, бараан үүлэд доогуур зөөн ябаа, байраа һэлгэн эндэ-тэндэ.
һэжэглээшгүй хэзээ нэгэтэ хожом һайхан үе саг буужа ерэхэ гэжэ, түрэлөө залгаһан удамынь түрүү хонишон болохынь.
… дахяад һалхинай халуун долгид дээшэнь дэгдээбэ, улам холодоон, сэхэ зүүлжээ тэгүүлнэ үүлэд, сэнхир түргэн онгосонуудтал.
үнгэ бүриин таряалангууд һэлгээд, үнөөхи сурхарбаанай найртал.
һайндэрэй хүнхинөөтэ хэсэдэл һөөлжэн эрьенэл газар өөрөө.
нюдөөшье сабшажа үрдеэдүйдэ, намжаа аалин аглаг үндэртэ очир эрдэни саһан малгайтай орьёл ууланууд дүхэриг татаад, омог мүрөө дэлин хатарбад.
харин боорёорнь атарлан бэлшээ сагаан-мүнгэн хонин һүрэгүүд, сайбар олон хотонууд мэтээр.
сэдьхэлдэм дүтэ буряад дайдам!
эмээл дээрэ хүбүүд түрэдэг эндэ, энхэрэн дурладаг хөөрхэн үхидтэ, үни холын домогууд хэлсэгдэнэ.
үльгэрэй дайдам мүнөө улаан үнгын үер соол.
өөрөө хабар ягаан хасартай, сэнхир нюдэтэй, яаран ерэбэл, хургы үмэдхэлтэй!
… зүб, олон газар үзөөбди мүнөө, үдэ болоо.
хойшолоёл түргөөр!
тэндэ майн тугууд намилзана, тэндэ улаан-үдэмнай хүлеэнэ.
дүтэлөөбди.
энэ — манай түб!
дээгүүрнь тойрон һайса элеэбди, гэрнүүд дээгүүр ягаабтар толон гал-тугадай үдөөр носонхой.
үхибүүн бүхэнэй бишыхан гарта үглөөнэй элшын үртэһэн үгтөө.
зеленхозойш жаахан унаганда зурамхан дэлһэ руунь гүригдөө.
үүрэй үйлсэнүүдэй аажам һабаар зуун үнгэтэ мүрэн долгилоод, зүүн, баруун эрье тулан дэлбэрээд, залуу хүгшэнгүй дуугаа зэргэ татаа.
… һайндэр пионернүүд эхилээ, һүртэ жагсаал тэдэнэр нээгээ.
харагты: зэргын удаа зэргэ, муромец, гэсэрэй үри һадаһад!
һархагар мододой орой дайран: мяханай үйлэдбэриин басагад тэдэ (мэдээжэ юм дууша тэдэнэй дк).
«бис» гэн дуудаял дахин, хүбүүд, бүхы «прессэдэ» хатараг лэ «гопак».
«хонгёо гармошка, наадыш даа, хатархаш, дуулахашьебди.
сибирьтэ бидэ түрөөбди, согтой дуунда дуратайбди.
һайзгайм колбасагай цехтэ хоёроор нормоо дүүргэдэг.
үдэшэ бүри тайзанда шаляпин шэнгеэр дууладаг!»
… заа, баярлаа!
һайнаар хатараат!
баяртай!
саашаа ниидэһүүбди.
олонии үшөөл бэшээдүйбди, ойронь жагсаалай зогсод гэе.
һэй, сахилгаан зурагшан, бү алда!
шэглүүлэ тиишэнь объективаа: шагнаа гүш урматайхан аялга?
тэндэ оюутад хүхюу гэшхэлээл, тоонь тэдэнэй жэл бүри олошороо түрэл тоонто буряад орондоо: байгаали хамгаалагшад болон багшанар ба агрономууд.
… гал тэргэнүүд россиин зайгаар дабхяа.
эндэ нюуса оройдоо байхагүй, элүүр энхынь бусаан эндэ «аргалнал», буряадай анханай индустрида вагонууд элүүржэн гаранал.
эмшэлэгшэд яһалаш олон даа, эндэ алхална аргашад жагсан: рыжакова, полозов, кравцов.
… ендэрэй ойро, акацинууд дээгүүр оркестрэй зэд гуулин ялбаа… дуулаха хүсэлэйл байгаал һаа, дуу зохёогшо олдонгүй яахаб!
зүб, тиимэ!
— юрий эрдынеев тээ доро туг үргөөд гэшхэлээл.
харин досоонь элирэн тодоор, хүгжэм эбхэрээ мүнгэн долгёор: «хабар бүри улаан-үдэ сэсэглээ, хара хүбшэ гэмэр-гутар сухаряа.
үльгэртэл мэтэ гэрнүүд олоор бодоо, үндэр тэнгэри тулгахаяа хүсөөд!»
… ондоо болоо хотын түхэл шарай, одоо юрэл арбаад жэлэй туршада, энэ һэлгээнэй гол «зэмэтэн» гэхэдэ, институт «бурятгражданпроект».
эдэнэйл ажалай таһагууд соогуур эгтээ шэнэнүүд хороонууд түрөө.
жэжэхэн македууд түрүүн байгаад, жэгтэй үргөөр байдал руу нэбтэрээ.
уляангирнуудай нюусгай шэбэнээн соо, утаһата зайн галай шэнхинээн соо алхалалдаа стопа, перенов, чиркун, галяутдинов, вампилов, безъязыков.
… хэнэй улаан урал дээгүүр дуунууд хонгёо ододой багсаар һалбарнаб?
сэсэгүүд мэтэ жагсаал шэмэглээд, «сэмбынхид» лэ, шогтой хатараад!
һайн бэлэйт, хүндэтэ таня, галя, валя, даша, маша, верэнүүд!
— хамһан хэһэн үнгын һайн бүдүүдтнай хамаг үйлсэ, сквернүүдээр дэлгэрээ!
айлай нэгэ үзэсхэлэн амбаар соо арбан гурбан басагаднай байрлаа.
харуулданхай наар дээгүүр шэдээд, һолоомоор шэгээтэй шэрдэгүүдээ.
бидэ гурбан эрэшүүлые зорюута буурал хүгшөөдэ байлгаа.
яһала болохотой үнжэгэн бидэндэ: бууяма дулаан, хүшэгэ сонходо.
түбхинөөбди.
тиигээд лэ пооли, таряашанай хүндэ гэгшын ажал, альганууднай холожо зобоохо, аагтай һалхин нюдэ хордоохо!
туужата ногоон куузика тонголзоо полидоо.
һабирна дуһал… шанга хашхараанһаа бидэнэй шара набшаа шэдээ намарай ой.
дабхяабди урагшаа.
түргөөр татан, үдэн гоёолтодол ногооной үзүүр, үгэ дуугүй ажаллаабди, тоосонгүй.
нёлбоод гартаа!
дары тэһэршэнэд эшынь ногоон шэрбүүрхэнүүд.
тиин куузика унаа зэргэ-зэргээр тэнгэриин сэгээн майхан доогуур.
жэшээнь, гүнзэгыдэ һаань түмһэнэй, жааханаймнай онтохон һанагдана.
үбгэн, хүгшэн, зээ, жучка, реэпхэ, үрзэгэр миисгэй ба хулгана.
өөдэгүй гомдон, огторгой уйлаад, өөрымни сагтай холбоон таһарна.
сэдьхэлни уйтай, нойтонһоо шиигтээд, сабхиим улашье шабарһаа хүндэрнэ.
үдэ болотор хооһо нойтонбди, үлэн гэдэһэн хабиргайдаа няалдаа.
тэнгэри, бурхадһаа үлүү һанаабди тиихэдэл тогоошон ларисаяа.
энеэн-хахан, һубарин үдын хоолдо, эдеэлэнгүй байха хэр бэ ойлгообди.
тэндэ газар дорохи туяадал тангил ларисын дүрэ байгаал.
тосхоной соёлой ордон үнинэй томо заһабарида ороһон ушараар олон серитэй куузика тухай кино орой гэртээ харахаар лэ үдэшөөр.
үглөөшье тэрэ.
нюруу даа баяр, үндэр бэшэ түрэлтэдэй һонин хомор: нэгэ янзын хүдэлсэ хэрэгтэй эндэ ногоон набшата куузикэдэ.
оогололдон, дуудан бэе бэеэ огород полидоо ошожо ябатарш, хойноһоош эндэхи нютаг хэлээр: «хара лаа, багшанар хим эдэш!»
мэдэрдэггүй байгаа хабди хүсэд, мэти сэдьхэн доро дороо, хүнгэн бэшэ ашаа шэрэһэнээ, хото хүдөөгэй холбоо эхилһэнээ.
эрдэни уланов абьяас, эдэбхитэй эрдэм гэгээрэлэй замаар гэшхэнхэй.
жилинэй захиргаанда хүдөө зондоо жэгтэй һонин хөөрөө үүсхээл зундаа.
шэрүүн үдэрнүүднай ходорхо ииһээр.
шара һахалта сентябрь һара үнгэрхэнь.
дээдэ һургуулидаа бусаха саг ерээл, дүтын харилсаан байгаалитай дүүрэхэнь.
амаралтын агшам зуур үнэтэйл, һүриин углууда бүрэнхыдэ зогсохош.
һаглагар һүринүүд юунһээш сэнтэйл, анхилма зунай арюун дүрсэл тэдэш.
нимбуевай аялга дуутаг үрлөөнүүд
бэшүүр тухай дуун
хүгжэмынь юрий эрдынеевэй
гүбээнүүд дээр түүдэгэй галнууд, ягаан толоор залираал даа… би шамтайгаа зугаалан ябааб, сэнхирхэн талата бэшүүрни!
бэшүүрни, бэшүүрни, сэнхирхэн талата бэшүүрни!
булжамуурнууд нойрсоо һэргэгээр, дуунууд шэнхинээ голой эрьеэр… 
үлүү һайхан нютаг олдоогүйл аглагхан сарюухан бэшүүрһээм!
тэнгэриин зөөлэхэн хибэс дээр мүшэдүүд хатаран эрьелдээ… 
аалихан дуунтаяа хэтэдээ зүрхэеэ орхихом бэшүүртээ!
һүни хайлахал үүр тээшэ, сэгээхэн хираан соо мордохоб, дахинаа удаахан орхижо, аглагхан, сарюухан бэшүүрээ!
бэшүүрээ, бэшүүрээ, аглагхан, сарюухан бэшүүрээ!
хүхэхэн уняар соо нараниинь һайрамай гэрэлдэ толорһоор, алтанхан туяагаа адхахал хабарай охито бэшүүртэм.
бэшүүртэм, бэшүүртэм!
хабарай охито бэшүүртэм!
үглөөнэй уудам руу тракторнууд дуунуудаа зэдэлгэн дабшахал… сэнхирхэн талата бэшүүрни!
бэшүүрни, бэшүүрни, сэнхирхэн талата бэшүүрни!
ягаан дуун
(аалиханаар, сэдьхэлһээ)
дурсаа сэрэгшэ үнгэрһэн байлдаагаа, дурсаа газар хатуу сагуудаа.
гашуудал түбиие уйдхараар нэмэргээд, шуһаар умдалһан жэмэсүүд эдеэшээ.
ягаан жэмэсүүд, гашуун жэмэсүүд.
дабталга: (абьяас шуналтайгаар) ягаан наран — зай, зай, зай, зай!
ягаан горход — зоной зоболон!
ягаан, илалтын үүр хираан мэнэл.
ягаан дуумнай, тэмсэлдэ дууда!
хүнүүд, эрхэ сүлөө түбеэр дэлгэрээ, ягаан тугнай жададаа дүлэтөө.
буһалгаанай жагсаалнууд һүртэй добтолоод, эбэй гулабхаанууд оройгоорнь ниидэнэл!
— сагаан элшэнэр, мүн лэ тэмсэлшэд.
дабталга илалта дүтэлөө, ягаан толоор түби гэрэлүүлхэ.
аюулай нюдэ руу, зонууд, харагты, эрэлхэг зоригой тугыень үргэгты!
— зоригой туг, ягаа-улаан туг.
дабталга
талын залуу наһан
шангаар дуулалдыт, талын залуушуул шагныш, түрэл хизаар, хүбүүдэй дууе!
дабталга: манай тоонто нютаг, үдэр бүри һэргыш.
алтан таряан, ургыш үдхөөр.
талын уудам дээгүүр хотонууд бодохол.
бидэ буряадай залуушуулбди!
набша сэсэгээр талам һалбараа, хүгжэм шагнаад, хүхижэ дуулаа.
дабталга
эхэ орондоо дураа мэдүүлэн, жаргал тээшэ суг дабхин зориё!
дабталга
тужадамни
танилсаһамнай ёһотоор һаань, тужа руумни бэшэг бэшээрэй.
хүлеэхэб шамай хуһанай гуниг доро, хүбшэлиг дайдынгаа тэбдүүхэн бүглүүдэ.
дабталга: тужамни, бү уйда, ойлгуулжал хэлэ: зээрэг басаган заяатай юм гү, хотын хүбүүндэ дурлашамаар.
тужада үдэшэндөө соностоо гармони, гитарын уйдалган.
зүгөөр эндэхи хүбүүд намда һонигүй, шимнил бэшээрэй түргөөр намдаа.
дабталга
нэгэш дахин тужадам ерыш, харгын захада угтуужам даа.
үүрэй сайтар һара бидэнии бэдэрхэл, хоолостоһон таряалан соогуур.
дабталга
нара буляалдаан
газар түбиин зээрэмхэй эрьелдээ, хүлэгэй хурдан гүйдэл доро.
үүрээр инагтаяа гүйлгэн ябаабди.
дабталга: нара буляалдаан ямар һайхан бэ!
үшөөл түргөөр, инагни, үүрэй толон руу табилуулаял даа.
дуратайл һаа, дуратайл һаа намдаа намайгаа инагни гээд нэрлыш.
тиин ягаахан сэсэг гүйдэлдөө таһлыш!
дабталга
годлидол табилуулаа моридной, хурдалая, хурдалаял үшөө.
хүсөөгүй бол шинии — ниидэхэб дээшээ!
дабталга
оршулганууд намжил нимбуевай буряад, монгол хэлэнһээ
зуны үнэр