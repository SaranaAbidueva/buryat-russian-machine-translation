ҮРИ НЭХЭБЭРИ
Ганга добын арада, ганса нарһанай баруун тээ Галшын Дашын муухан хара бууса холоһоо харахада, унаһан модоной орбон шэнгеэр орбойходожо, харлажа байба.
Үбгэн Даша үни удаан үлбэртэжэ, наһа дүүрэхэ дүтэлхэдөө, өөрынгөө һамган Бунжад хүгшэндөө һүүлшынгээ гэрээд үгые иигэжэ хэлэһэн байгаа: «Бишни үхэхэеэ байна гээшэб, ши бидэ хоёр үе наһан соогоо хамта һуужа, үлдэхэ даарахыешье, үгырхэ ядархыешье үзэһэн байнабди.
Үлэгшэнэй Цэрэндэ үриеэ түлэжэ шадангүй үхэхэмни гээшэ даа, үйлэшье муутай хомхой хобдог хүн юм даа, намһаа хойно гэртэхи газаахииетнай хооһолоогүйдөө һалаха һандахагүй юм аабза.
Харин минии хүбүүн хүнһөө дутуу хүн болохогүй гэжэ һанагшаб, өөрыешни үргэжэ, үл хоолоор дутаангүй, юрөөл буяндаш хүргэхэ ёһотой даа!» - гэжэ үгэеэ дүүргэһэнэй һүүлээр удангүй ами табижархиһан байгаа.
Даша үбгэнэй наһа бараһанай хойно, үнишье болоогүй, Үлэгшэнэй Цэрэн үүдэндэнь туласа гүйлгэжэ ерээд, Бунжад хүгшэниие дуудажа гаргаба.
- Зай, мэндэ, Бунжад хүгшэн! ~~~ Даша үбгэнэйшни хэһэн үри, хэлэһэн үгэ хоёр шамдашье, намдашье мартагдахаяа болёод байна гээшэ.
Тэрээнтэйшни наһан соогоо үгэлсэһэн, абалсаһамнай ехэ юм даа, үнэн сэхээр тоосохо болбол, газаатнай ган гэхэ нохойшье үлдэхэгүй байна даа, хэрбээ үхэһэн хүнэй һүнэһэндэ үри шэрыень үргэлүүлжэ табяа гээшэгшэ һаа, хүр тамын оёорто унашоод, хүбүүн һамган хоёртоо гомдожо хэбтэхэ болобол одоо ехэ хайратай болохо байна даа.
Тиигээд хайшан гэхэб даа, үхэһэн эрынгээ һэшхэл буяниие һанажа, өөһэдөө хооһон үлдэхэшье һаа, үрииень түлэжэл үзэхэ болобо хаяат даа! - гэжэ арьяатан амитанай үһэн зөөлэн, аяг муутын абари зөөлэн гэһэнтэй адли Бунжад хүгшэнэй нюурые мэхэтэй нюдөөр сэхэ хараад байна.
Бунжад хүгшэн үбгэнэйнгөө хэлэһэн гэрээд үгые һанахатайгаа хамта: «Үлэгшэнэй Цэрэн үйлэ муутай хомхой хүн даа» гэһыень һанаандаа оруулжа, бага шэшэрһэн хоолойгоор: ~~~ - Хайшан гэхэб даа, үе наһаараа хамта һууһан нүхэрөө үхэбэ гээд үри шэрыень өөртэнь үргэлүүлжэ табиха гэжэ яаха һэнбибди даа.
Түлэнэл бэзэбди!
- Зүб даа!
Зүб лэ бододог хүгшэн байналши даа.
Тиигээд үгэхэл гэһэн хойнотнай абахал болоо бэзэб, - гэжэ тэрэ бэеэрээ һоргог зээрдэгшэ гүүень хүтэлжэ, һорог харагша үнеэень туужа, һааш-һээш гэхэдэнь, Бунжад хүгшэн харамнаашьегүй һаа хара бууһандаа: ~~~ - Хайрлыт даа, Цэрэн абгай!
Хүбүүнэймни ерэһэн хойно ажал хүдэлмэри хүүлэхээр хэлсэжэ, тааражашье болохолта, хожом абаашахадатнай яаха юм даа.
Һаажа эдижэ байһан гансахан үнеэемнай орхихо аргагүй гээшэ гүт, хорёо хаажа хооһорбо гээшэлди, - гээд уйлажархина.
- Дуугай бай, духаа хатамар!
Шинии зайжа зольборжо ошоһон хүбүүе хүлеэжэ һуухалтайб, үхэһэн эрыншни үгэхэ болоһон үри зээли ехэ юм, үнеэн гүүн хоёршни үрөөлэ хахадтаньшье хүрэхэгүй, үглөө үдэр ерэжэ, гэр соохи юумэһээтнай һэнэгшэлжэ абаашахаб, харин тиихэдэ хүбүүншни намтай хэлсэхэ дуратай һаа бэлэн байгуужан! - гээд, үүгэнэтэрнь үнеэень үлдэжэ; үүрһэтэрнь гүүень хүтэлөөд ябашаба.
- Ай зайлуул, арьяа баалаа!
Һүртэй һүрөөтэйл байнаш даа.
Эдилгэшэн абилгашан гээшэмнай иигэжэл эдидэг, абадаг юм хамнай даа! - гэн Бунжад хүгшэн уйлаганажа, боһого дээгүүрээ бүгтэрөөд, харанхалан унашана.
Удабашьегүй, үдэшын боро хараан боложо байхада, өөрынь хүбүүн, хори тухай наһатай, хонгор улаахан шарайтай Цэбүүдэй гэдэг, агнажа ошоһоноо нэгэ һайн гура үргэлөөд орожо ерэбэ.
- Эжы, эжы!
Хайшан гэбэ гээшэбши? - гэн өөдэнь бодхоожо, орон дээрэнь абаашажа хэбтүүлээд, унда уулгана.
Бунжад хүгшэн һая тэнхээ орожо, һүлэмхи һулахан хоолойгоор: ~~~ - Хүбүүмни!
Тугаар һаяхан Үлэгшэнэй Цэрэн гүйлгэжэ ерээд, үри шэридэтнай абабаб гэжэ үнеэн гүүн хоёрыемнай үүгэнэтэрнь, үүрһэтэрнь үлдэжэ арилшаба, үшөө тиигээд үглөөдэр ерэжэ, гэр соохиһоотнай шэлэжэ, һэнэгтэй һайн юумыетнай абаашахаб гэжэ занаад ошоол даа, - гээд, бүтүү һугшаржа уйлана.
- Эжы, бү уйла!
Хооһоржо хорёо хаабашье һаа, хоюуланайнгаа хоолойе тэжээжэ ядахагүйб даа, - гэжэ зөөлэхэнөөр хэлэһэнэй хойно, - үгы байза, минии эсэгэ тиимэ ехэ үритэй байгаагүй ёһотой, абаха эдихэ болоходоо Үлэгшэнэй Цэрэн ямар хоро бусалхаар хоротой хобдог гээшэб гэжэ һанаад орхихотойгоо хамта, гэнтэ шарайгаа хобхо татан хубхигад гүүлэжэ, шүдөө зуун, һуха харайжа бодошоһон болобошье, харин эхэдээ хэбэр мэдүүлхэгүй гэжэ номгон даруухан янзаар газаашаа гаража, мүнөө гүрөөһэеэ үбшэжэ, энэ үдэшэеэ эелдэг илдам зөөлэхэнөөр үнгэргэһэн бэлэй.
Үглөөгүүр болобо.
Үнгын гоёхон шубууд жэргэжэ эхилбэ. ~~~ Харин тэдэнэр Галшын Дашатанай газаахи гэртэхинь хооһоржо байна гэжэ нэгэшье мэдэнэгүй хэбэртэй.
Сайгаа һүлэхэ сайдамгүй болошоһон эхэ хүбүүн хоюулаа харахан сайнгаа халуун охииень оошон һуунад.
Гэнтэ газаа тэргэ даржаганажа, морин түбэрөөд, дары үүдэ хүндэлэн хүрэжэ ерэбэ.
Бунжад хүгшэн улагад гэжэ хүбүүн тээшээ хараад: ~~~ - Зэ даа, энэшни ерэбэл гээшэ!
Баһа юуемнай абаашагша ааб, һуладамнай оруулхань гээшэ хадаа! - гэжэ гүбэд шэбэд дуугаржа, уужа һууһан аягатай сайгаа урдаа табижархёод, бурхандаа зальбарһан хэбэртэй, уралаа хүдэлгэнэ.
Дары Үлэгшэнэй Цэрэн, ехэл шуһанхатаранги муухай шарайтай, газааһаа орожо, мэндэеэшье мүртэй хэлэнгүй, галай баруун талада зогсоод, гэр соогуурнь хараашалан, түр зуурахан абяагүй байһанай һүүлдэ Бунжад хүгшэн тээшэ хараад: ~~~ - Үсэгэлдэр хүбүүгээ намтай уулзуулха хүсэлэнтэй һэн бэзэш, харин энэ Цэбүүдэй хүбүүншни үхэһэн эсэгынгээ үриие Үлэгшэнэй Цэрэндэ тулэхэ ёһогүй һэмди гэжэ хэр хэлэжэ үгэбэб?
Юушье хэлэнэгүй бэзэ.
Тиимэл байха ёһотой, ушар мэдэхэ ухаатай бодолтой хүбүүн аад, үхэһэн эсэгынгээ үриие түлэнгүй байхаб гэжэ ямар нюураараа хэлэхэ юм! - гээд, хүбүүн тээшэнь ехэл урин аашатайгаар хаража, толгойгоо хүдэлгэхэтэйгөө хамта, хоймор түрүүндэнь үлгөөтэй байһан Дашын хара гэжэ ангуушадай дунда айхабтар суутай, холошо мэргэн гэлсэдэг хара бууень даб гэжэ шүүрэн абаад, баһал тэрээнээ багадаа гэһэн хэбэртэй, хомхой нюдөөр гэр соогуурнь хараашалан байна.
Цэбүүдэй ехэл хороо бусалһан янзатай шэшэрэн татаһан шэрүүн хоолойгоор енгүүрхэжэ:
- Цэрэн абгай, та хүлөө тээхэ гүүемнай, хүнэгөө тодохо үнеэемнай, хүбшэдэ агнаха бууемни һанаһандаа хүрэтэр абажа, һанаа сэдьхэлээ дүүрэһэндээ һайн юрөөлөө табижа мордогты!
Зүгөөр юрөөхэдөө «Һүүлгүй шоно гуринхалжа үхэг, һүхэгүй тонуулшан төөрижэ ухэг» гэжэ юрөөгты! - гээд, доро дохин байба.
Тиихэдэнь Цэбүүдэй сэб сэхэ Обоотын хүтэлөөр угтажа харайгаад, урдань орожо, улайха харгы дээрэнь ула соорхой улаадха гуталайнгаа үрөөһыень мулта татан хаяжархёод, орбонгой саана хоргодошоно.
Удабашьегүй, Үлэгшэнэй Цэрэн, үндэр бууралайнгаа зүн соо гэшхүүлэ гэшхүүлһээр, тэргэ дээрээ хэсылдэжэ, тэнэг юм шэнги, гансаараа дуугарһаар ерэбэ.
Цэбүүдэйн хаяһан үрөөһэн гуталайнь хажууда ерэн гэхэдээ Үлэгшэнэй Цэрэн үндэгэд гэжэ морёо татаад:
- Арайл үрөөһэн гутал хэбтэбэш даа!
Халаг даа, хоёр иимэ гутал хэбтэхэеэ яаба гээшэб, хосорходоо хурьганай сэн убайгүй хүрэхэ бэлэйш, «Үрөөһэн гутал олоо һаа, үрөөһэн хүлтэй болохо юм» гэжэ үгэ бии агша бэлэй гү?
Харин ёһо мэдэхэ хүн хадаа ёро нүгэл хоёрһоо холуур ябаашамни дээрэ, - гээд саашаа ябажархина.
Дары Цэрэн үбгэнэй далда ороод орхиходонь, Цэбүүдэй гүйжэ ерээд, үрөөһэн гуталаа абажа үмдэһөөр, харгын хажуугаар харагдангүй, һуха харайжа, урдань ороод, урда мэтэ үрөөһэн улаадха гуталаа мулта татажа, харгы дээрэнь хаяжархиһоор, баһал орбонгой саана орошоно.
Үнишье болобогүй, Үлэгшэнэй Цэрэн гаража ерээд, мүнөө хаяжархиһан гутал дээрэ морёо татаба.
Олзо зөөриин наашалһан үедэ ула соорхой улаадхашье гутал һаа олзо дээрэ олзо болонгүй яаха юм, хооһон ядуу ябагашуулда худалдажа, хурьганай сэн убайгүй хүргэхэл байхаб.
- Байза, гүйжэ ошоод, нүгөөдыень абажа ерэхэ юм байна, эндэ дүтэхэн хэбтээ бэлэй гү, - гээд мориёо байра дээрэнь хадуужархиһоор, һөөргөө харгы уруу ябагаар харайшана.
Орбонгой саана хоргодожо һууһан Цэбүүдэй, энеэбхилэн гүйжэ ерэһээр, ябууд дундаа үрөөһэн гуталаа үмдэжэ, Үлэгшэнэй Цэрэнэй үндэр бууралай тэргэдэ һуугаад, харгыһаа гаража, хажуу тээшээ ябашаба.
Үлэгшэнэй Цэрэн тугаар орхижо гараһан үрөөһэн улаадха гуталаа бэдэржэ, «хаана бэлэй, ойрохон бэшэ һаал» гэжэ ябажа харгы уруу пар-пар дугшана.
Юрэ харагданагүй, улам саашаа гүйнэ, юрэ харагданагүй, бүри саашаа гүйнэ гүйнэ, юрэ харагданагүй, хүлэржэ, хүлөөшье татаха тэнхээгүй болотороо эсэшэбэ хэбэртэй. ~~~ - Ай харла!
- Ондоо хүн оложо абашаба гээшэ гү?
Үгы даа!
Урдаһаам энэ харгыгаар нэгэшье хүн ерээгүй хамнай, али һорьмоһоо хараһан байгаа гээшэ гүб?
Хай даа, магад, юрэдөө жэрхэдэһэмни хүрэшэбэ, долоо уулын саагуур ошог саашаа! - гээд, гэдэргээ бусана.
Ябаһаа ябаһаа барагданагүй, яагаа холо хүрэжэ ерэһэн хүн гээшэ һэнбиб гэжэ гайхана.
Мориёо орхиһон газартаа арай гэжэ ерэн гэхэдэнь, юуншье үгы, үрөөһэн улаадха гуталшье байхагүй, үндэр буурал мориншье байхагүй.
Тиигээд хайша яашаа харайжа, гүйжэ, мори тэргынгээ мүрыень хайжа үзэн гэхэдэнь, харгыһаа гараад, хажуу тээшээ хада өөдэ ябашаһан байба.
Хайран хаһаг жороо тэргэмни хамхархань гээшэл, хайран хангай хара буумни хаягдахань гээгдэхэнь гээшэл, хайран үндэр буурал моримни үүрэхэнь үхэхэнь гээшэл.
Яаха бэлэйб, - гэжэ хоёр хормойгоо шуужа, хойноһоонь нэхэ нэхэһээр нэхэшэнэ, нэгэшье удаа хараа барааень харанагүй.
Урууданашье, үгсэнэшье, ойн зузаан тайгын таляан тархи эхииень эрьюулжэ, урагшаа хойшоошье ябаһанаа ойлгохо мэдэхэеэ болишобо.
Үдэршье дүүрэжэ, үдэшын боро хараан боложо, тэргэ морин хоёройнгоо мүр улые тэмтэрээшье һаа олохоёо болишобо. ~~~ - Ай даа! ~~~ Аниба харабашье адли, арга тулгараамни барагдабал, абардаг бурхамни, абарыш, альбан шүдхэрэй гарта ами наһыемни бү алдыш, тодхорто юумэдэ тоглогдобо гээшэлби! - гэжэ гараараа газар тэбэреэд унашана.
Цэбүүдэй нюураа хөөдэжэ, толгой дээрээ ёрогорхон хоёр гэшүүһэ эбэр шэнгеэр баряад, Цэрэнэй хажууда тон һэмээхэнээр ерэжэ, нэгэ набтархан тэрэнгиин саанаһаа нюураа бултайлгаад, мэдүүлэнгүй һуушана ха. ~~~ Һур һудаһаа һуха шобто гүйжэ зүдэршэһэн Цэрэн үбгэн юушье мэдэнэгүй, гансахан лэ абарагша бурханай ашаар альбан шүдхэрэй гарһаа мултарха аргамни юун гээшэб гэжэ уухир уухирхан уухилжа хэбтэнэ хэбэртэй. ~~~ Цэбүүдэй шэбэнэһэн һүлэмхи муухай хоолойгоор: ~~~ - Үлэгшэнэй Цэрэн, үндыгыш, үгэ хүүрээ хэлсэел! - гэжэ утаар татан оогложорхибо.
Цэрэн туйлай ехээр залд гэжэ, ёрхогод гээд, хусахаяа һанаһан нохойдол, хоёр гараараа газар тулан, сабшалаагүй бэлтышэһэн, сагаа эреэн нюдөөр урдаһаань хаража, амаа ангар-ангар гүүлэн, бархирхаяа һанажа, нюураа уршылгана.
Цэбүүдэй Цэрэн тээшэ аалиханаар үлын татажа, баһал шэбэнэн хэлэнэ. ~~~ - Һоргог зээрдэгшэ гүүень хорёодоо бү оруулыш, һорог харагша үнеэень хотондоо бү оруулыш, хангай хара бууень ханадаа бү үлгыш!
Ами наһаншни архагтай болохоёо байнал, адууһа малшни хиранхадтай болохоёо байнал.
Үглөө үдэрөөр болзор хэел, үдэ нараар хэмжээ хэел, абаһан газартаа абаашажа үгыш!
Асарһан газартаа тушаажа үгыш! - гээд, абяагүй нилээд гэтэжэ байһанай һүүлдэ гэнтэ сад гэжэ аймшагтай шангаар ташаганаса эльгэ хатажа, Цэрэн тээшэ даб гэжэрхибэ ха.
Тиихэдэнь, Цэрэн муухайгаар хашхаржа, мэдээ табин унашана.
Цэбүүдэй гүйжэ ошоод, Цэрэнэй морииень асаржа, хажуудань уяжархёод, тэндэһээ гэртээ харижа, нюур гараа угаажа сэбэрлээд, унташаба ха.
Үглөө үдэрынь Үлэгшэнэй Цэрэн һоргог зээрдэгшэ гүүень сэргэдэнь асаржа уяад, һорог харагша үнеэень хорёодонь асаржа хаагаад, хангай хара бууень хаяадань асаржа тушүүлээд, һөөргөөшье харангүй, гүйлгэжэ арилшаһан юм гэхэ.
Дашын Цэбүүдэй даруу номгон зантай, даамгай сэсэн хүбүүн һэн, Үлэгшэнэй Цэрэндэ өөрынгөө бэрхээр үе наһан соогоо үри шэрэ нэхэгдэхэеэ болижо шадаһан юм гэжэ үргэлжэ зон баярлажа, энеэлдэжэ һуудаг һэн.
ҮНЭШЭДЭЙ ҮХЭЛ
Үни сагта бэлэй.
Үгытэй Найдан гэжэ эсэгэтэй, үлэнхэ Долгор гэжэ эхэтэй, сэлмэг харахан нюдэтэй, сэбэрхэн сагаахан шарайтай, тобтой зөөлэхэн үгэтэй, долоо наһатай Дондог хүбүүн үглөөгүүр эртэхэн бодоод, галайнгаа хажууда һэмээхэн ерэжэ һууна.
Сэлмэг харахан нюдөөрөө, эжы аба хоёройнгоо нюур шарайень ажаглаһан шэнги, зөөлэхэнөөр ээлжэлэн хараһанай һүүлдэ зүлмүүхэнээр уруугаа хандан, хөөрхэн хоёр гараараа газарһаа нэгэ юумэ абаад, шэмхэлнэ.
Эжы аба хоёрынь эрхэ гансахан хүбүүгээ урихан энхэрэг нюдөөр хаража, энээнэй урда үрэ хүүгэдые тогтоожо ядаһанаа һанаад орхиходоо, эжэ эхигүй зосооһоо хүмэ унан уяржа, утаһан мэтэ зөөлэхэн харахан үһэтэй, мүнсэгэрхэн хонгор толгойень эльбэн байжа, хоюулаа хоёр тээһээнь мээхэйрэн таалаа һэн.
Эхэнь хойморойнгоо абдар уудалжа, үнинһөө хойшо хүбүүндэ гэжэ хадагалжа ябаһан хатанхай бордогорхон хурһа гаргажа:
- Хүбүүмни, энээниие эди даа!
Хүдөө нютагай хүхэ ногоон зүлгэ үглөөнэй тунгалаг һэрюухэн һэбшээдэ елбэлзэн, халюуран байхадань, тэндэ холо хаяаран байһан хангай һайхан хада уулын оройгоор гүнзэгы хүхэ номин огторгой сэнхиртэн харагдана. ~~~ Хонгёо һайхан хурса дуутай хүхы шубуунай холо, ойро болон донгодохо абяан шэхэндэ уриханаар ханхинан дуулдана, энхэрэн, хөөршөөн байһан зөөлэхэн харасатай эхын нюдэн шэнгеэр мэлмэрэн, гэрэлтэн байгша дүлгеэхэн урадхалтай уһа голой эрьеэр тунгалаг агаарта хүбэжэ байһан үүлэн мэтэ сэнхир ногоон намаатай бургааһа шугы дайда дэлхэйе гоёон байгаа һэн.
Тэндэ ирагуу һайханаар бүжэглэн наадагша шэнгэхэн эгэшэгтэ алтан гургалдайн абтай гоёхон дуунууд агаар дээгүүр долгилон ерэхэдэнь, түрэлхиин һэргэлэн байдалтай бишыхан Дондог аалиханаар эрьелдэн, сэлмэг харахан нюдэеэ зөөлэхэн гүнзэгы болгожо, шагнан байхань гайхамшаг бэлэй.
Бишыхан Дондогой байдал түхэлые хөөршөөн дурлаһан мэтэ, һаяхан хөөрэн байһан үглөөнэй шэнэхэн, хурса наран өөрынгөө һаруулхан гэрэл, дулаахан элшээр тэрээниие эльбэн эрхэлүүлэн байна хэбэртэй.
Баһа тэндэ үнгэ бүриин һайхан сэсэгүүд уяхан эшээрээ урагша хойшоо найган надхан байжа, бишыхан Дондогые инаглан даллан байгаа һэн.
Энээнһээ хойно эгээл гурбан жэл үнгэрөөд байхада, Дондог хүбүүнэй абари зан, байдал түхэлынь бүришье гайхамшагтай һайхан, тэды гүлгэхэн наһанай хүүгэд соо тодорхой, найртай үзэгдэхэнь тэрэ бэлэй.
Нэгэ үглөөгүүр уняартама хонгор добые бүрхөөмэ бүмбэгэр сагаан хонидой хажууда бамбагар зөөлэхэн ногоон дээрэ мүнөөхи бишыхан Дондог жэжэхэн шулуу барин наадажа һууба.
Һэрюухэн зөөлэхэн һэбшээ һэб һабхан гэжэ ая гангаар анхилан байхань бишыхан Дондогой хамарта аба эжы хоёройнь инаг хоншуухан үнэрые асаржа үгэнэ хэбэртэй.
Дондог хүбүүнэй сэдьхэл хүдэлһэн шэнги, нариихан, хурсахан хоолойгоор аба эжы хоёроо энхэрэн дурдажа, ирагуухан аялгаар эхилэн дуулана.
Мойһон харахан нюдэеэ зөөлэхэн гүнзэгы болгожо, хонид тээшээ хараад: ~~~ - Үнэшэн бүрбөөхэй аа! - гэжэ ирагууханаар эгэшэглэн дуудахадань, бэлшэжэ ябаһан хонидойнь дундаһаа нэгэ боро хүхэхэн зүһэтэй, бишыхан, бүрбэгэрхэн хурьган толгойгоо үргэжэ, наашаа хараад, хэдэн удаа шэнгэхэнээр мааражархиһоор, бүрсысэ гүйжэ ерээд, бишыхан Дондогто һониноо шэбэнэжэ байһандал, зохидхон, бүмбэгэрхэн уралаараа Дондогойнгоо нимгэхэн сагаахан нюурыень үрбэгэнүүлэн байба.
Дондог хүбүүн үнэшэн бүрбөөхэйгөө үбэр дээрээ абажа, хоолойень аалиханаар маажан эрхэлүүлһээр байтарнь, үнэшэн бүрбөөхэйшье таашаан унташана.
Эдэ хоёр ямар ушарһаа иигэжэ эжэл нүхэд болоо юм гэжэ асуугаа һаа: бишыхан Дондог хоёр жэлэй урда эжы аба хоёрһоо гээгдэжэ, үнэшэрһэн байгаа.
Тиихэдэнь тэндэхи нютагай баян Бата гэдэг тэрээндэ холуур түрэлэй һабагша болохо байһан дээрэһээ өөдөө болоторнь үргэхэ, хараха хүниинь гээшэб гэжэ гэртээ асараад, өөрынгөө хонишон болгоһон бэлэй.
Тэрэ сагһаа эхилжэ, бишыхан Дондог айлай барлаг боложо, өөрынгөө эжы, абын эрхэлүүлдэг элбэрхэй зөөлэхэн үгэ шэнги шэхэндэ урихан абяа нэгэшье удаа соносхоёо болижо, хэзээ бүхэндэ хараал, бадашаан, сохилгон гурбанһаа үе зүрхэеэ шэшэржэ ябадаг болошоо һэн.
Хэды тиибэшье бишыхан Дондогой анханай арюухан һайхан абаринь нэгэшье эбдэрээгүйнь гайхалтай бэлэй.
Хабарай хашанха хахир, хара һалхитай хатуу үе байба.
Баян Батын хонин соо хамагай адаг түлгэ хонин түрөөд, тэрээнһээ улам муудажа, тэрэ түлгэ үхэһэн байгаа.
Тэрээнэй үлбэртэнхэй үнэшэн, бишыхан хурьгые Дондог хүбүүн өөрынгөө түрэлхи дүү мэтээр энхэрэн һанажа, номгохон зантай хонидто заядан тэжээһэн байгаа.
Тиигээд тэрээнээ үнэшэн бүрбөөхэймни гэжэ эрхэлүүлэн нэрлэдэг һэн.
Хоёр үнэшэд тэрэ сагһаа эжэлшэжэ, үдэр, һүни илгадгүй, энэ мэтэ хамта ябадаг болоһон байгаа.
Иихэ зуураа бишыхан Дондог үнэшэн бүрбөөхэйнгөө мэлшэгэрхэн хөөрхэн толгойень эльбэн һуужа, хасартан няагаад: «Бидэ хоёрой алимнайшье илгадгүй, баян Батын мал гээшэ даа» гэжэ бодоходоо, үдэр бүри үзэжэ, үри зүрхэндөө хадашаһан гомдолнуудаа һанажа, хэзээ тэрээнэй гарһаа мултарагдахаб гэһэн сэдьхэлэй һабагша ургуулан һуудаг болоо һэн.
Сэнхир хүхэ тэнгэри үндэр дээрэ болоһон шэнги, сэсэг ногоон дайда һэрюун зэнхэгэр болоһон шэнги, орон дэлхэйн ургаса намаа хубиржа, олон зүйлэй оожом жэмэс эдеэшээд, хүйтэн амитай хүбэнэг хюруу бурзайба.
Энэ үедэ нэгэ үдэшэ үнэшэн бүрбөөхэй үбэлэй сагые үнгэргэжэ, мал болохогүй, арһа мяханайнь һайн дээрэ алуулха гэһэн баян Батын захиралта буужа,, хониной хорёо сооһоо нэгэ хүн үнэшэн бүрбөөхэйе хүзүүнһээнь хүтэлөөд гаргажа ябаба.
Хөөрхэй, алагдаха газар тээшээ хүтэлүүлжэ ябаһан үнэшэн бүрбөөхэй, алуулхаяа мэдэһэн юм шэнги, уйдхартай шэнгэхэнээр, абарыт гэһэн шэнги, мааран ябаа һэн, тиихэдэнь бишыхан Дондог харажархин гэхэдээ, хайрлаһандаа хара буужа, өөрын эрхэгүй үе зүрхөө хүдэлгэн, эжэ эхигүй нюдэнһөө уһа дуһалуулжа: «Энэ үнэшэн бүрбөөхэй бидэ хоёр хэнзэ ядуу амитад гээшэлди даа.
Тиигээд бээлэйн шэнээхэн бэеынгээ мяха шуһые баян Батада шонохойрогдожо, алагдахаяа ябахань ямар хилэс муухай юм» гэжэ һанахатайгаа сасуу, баян Батын хажууда шамдан гүйжэ ошоод: ~~~ - Үнэшэн бүрбөөхэйем бү алуулыт даа.
Минии дүүмни гэжэ һанажа ябагшалби, хайрлыт даа, хонииетнай адуулһан хүлһэндөө абаһуулби, - гээд уйлаганан байба, баян Бата бишыхан Дондогые зэрлиг хүйтөөр хаража: ~~~ - Һэ! ~~~ Харин минии һайнда хоолойгоо тэжээлгэжэ байһаншни багадаад, намһаа хүлһэ нэхэхэшни үды байба гү?
Хумхи нохойн гүлгэн, шамтайгааршье үгы хэжэрхихэдэ яахабши! - гээд, бии хүсөөрөө эльгэ уруунь үдьхэлжэрхибэ.
Бишыхан Дондог ухаа мэдээгүй болон, ара гэдэргээ алдалжа унаад, хайратай хөөрхэн бэень гэмтэһэн дээрэһээ тэнхэрэнгүй, Батын тогооной модон гэрэй оёорто хаягдажа, сэбэрхэн, хурсахан шарайнь буураһаар, удангүй хэнзэхэн балшар наһаяа эсэслэн дүүргэнэ.
Хөөрхэй, бишыхан Дондогой хайратайхан, борсогорхон бэень ойн орбондо хаягдаад, шоно нохойн эдишэ боложо дүүрэһэн бэлэй.
ХАРА ШАРАЙТА
Хёлго голой урда бэеһээ шудхаһан Хёлгосоон гэжэ голой оршондо мал ажалтай, нүүдэл байдалтай, жэлэй дүрбэн сагта ан гүрөөһэнэй агнуури эрхилдэг, хамта дээрээ зуу гарамгай үрхэтэ айл үни холоһоо нааша һуудаг байгаа һэн.
Эдэ буряаднар бүгэдэ Буддын шажанда шүтэдэг байхаһаа гадна, баһа эсэгэ үбгэһөө нааша бөөгэй мүргэлдэ шүтэжэ, саг үргэлжэ бөө удагануудые бөөлүүлжэ, онго тэнгэридэ тайлга тахилга оруулжа байдаг заншалтай байгаа.
Иимэ нэгэ доро хоёр ёһоной мүргэлтэй байдаг дээрэһээ харанхы бүдүүлиг байдалынь улам бүри зузааран бэхижэжэ, эли далдын шүдхэр үхэдэл, бурхан тэнгэри, хада уулын эзэд, лус сабдаг, муу ёро, һайн бэлгэ гэхэ зэргын адхаг һэжэгээр дарагдашаһан байдаг бэлэй.
Иимэ дээрэһээнь эндэ тэндэһээ элдэб зуйлэй үзэлшэн мэдэлшэн, эмшэн домшон гэхэ мэтэ лама бөөнэр айхабтар олон боложо, янза янзын арга мэхээр алта мүнгэ, адууһа мал, али бүхы хогшол зөөрииень ходоро шобторо татажа, мүлжэн дарлан байдаг һэн.
Энэ мэтын гашуудалта, хүндэ хүшэр, харанхы байдалые үргэлжэлүүлэн байдаг шажан мүргэлэй заншалнуудые муу муухай гэжэ нэгэшье һанадаггүй, харин эртын буянай хүсөөр гү, али энэ бэеын аза хубяар хэрэг үйлэеэ бүтээжэ байнамди гэжэ энэ тэрэ лама, бөөнэрые шүтэжэ һуудаг байгаа.
Нэгэ зунай үглөөгүүр эртэ тон дулаахан байба.
Наранай хурсахан элшэһээ агаарай байдал хубилан, һүниин сагта тунаһан манан үүлэн болон хөөрэжэ, номхон ногоон дайда нюур шарайгаа эли тодоор харуулжа эхилбэ.
Энэ үедэ нэгэ залуухан эхэнэр үнеэгээ һаажа, гэртээ ороһоор, орон дээрээ дулаахан нэхы хүнжэл соо унтажа хэбтэһэн эрэ нүхэрөө һэрюулхэ гэжэ ехэл шуумгайлан хажуудань ошоно.
Урда үдэрынь тайлганда ошожо архидаад, нилээдгүй ехэхэн һогтуу ерэһыень һанажа, харин хүсэд тэлэрээгүй байжа гэнтэ салшаха, хараахагүй юм аа гү гэжэ түбэгшөөһэн янзатай зүрхэ алдабашье, хэдэн дахин аалиханаар татажа һэрюулээд, хүрбэдхэ шэрүүн хара һахалтай, загзагар мяхалиг хасарыень альгаараа хашан аргасаажа, аалиханаар шэбэнэн хэлэнэ.
- Нүхэр, түргөөр бодыш даа! ~~~ Эндэ газаамнай ямар нэгэ зүһэ буруухан шубуун ерээд һуужа байнал, - гэн, һэжэглэһэн мэгдэнги янза үзүүлнэ.
Тиихэдэнь мүнөө хүнжэл сооһоо хара шарайтай гуша тойрон наһанай нэгэ дорюуншаг янзын хүн һуха харайн бодожо, хахархайшаг хүхэ даалин дэгэлээ хэдэрэн, хүл нюсэгөөр: ~~~ - Хаанаб, хаанаб? - гэжэ мэгдүүгээр дуугараад, газаашаа гүйгөөд гарашана.
- Тээ эндэхэнэ һуугаа бэлэйл, яашабаб, хайшаа ниидэжэ ябашоо гээшэб, - гэжэ хургаараа тэрэ шубуунай һуужа байһан газар тээшэ заахадань: ~~~ - Боли, боли, хургаараа бү заа, муу юумын хойноһоо хургаараа заадаггүй юм, хаанаһаа, ямар юумын үүдэнһээ табигдаһан туршуулшан, хайгуулшаншье ябаһыень хэн мэдэхэб, - гээд, ехэл зэбүүрхэһэн янзатай, дороһоо нэгэн удаа һанаа алдажа, гэртээ ороходонь, һамганиинь баһал һэжэглэжэ, хэмшээрхэһэн янзатайгаар гэртээ ороһоор, малгайгаа абажархёод, бурханайнгаа урда ошоно.
Бишыхан гуулин сүгсэеэ абаад, хэдэн удаа аршасагаан, сай тахил үргөөд, тэрээнэй һүүлээр газаа гаража, орон дэлхэйн үбгэд, ноёд, тэнгэри бурхад гэжэ аман соогоо үгэлэн байжа, зүг зүг бүхэндэ сайнгаа дээжэ сасана.
Эрэ нүхэрынь нэмһэгээр хоймортоо һуужа, тамхяа татан, нюсэгэн гэдэһээ дээшэ доошонь эльбэн, иигэжэ хэлэнэ. ~~~ - Үнгэрэгшэ үдэр тайлганда ошоод байхадаа, тэндэ сасали барижа, бөө найжын үндэрэй буурал баабайе дурдан байха үедэнь, дээшэ үргэлсэн байтарни, гэнтэ зүүн нюдэмни дороо хэдэн удаа татаа һэн.
Энээн дээрэһээ һанахадамни, мүнөөхи шубууншни энэ нютагта нэгэл муу юумын болохые зүгнэжэ ябаһан муу ёрын шубуун бололтой байна даа!
Энэ ороной онго тэнгэриин тайлга тахилгань хожомдожо, дутагдаһан алдагдаһан зүйл байгаа гү, али хүйтэн хүлтэнэй, халуун гартанай хаядаһан, орхидоһон болобо гү? - гэхэ зэргээр хэдэн зүйлэй һэжэгтэй юумэнүүдые гэмэрэн тооложо һуугаад, хүхэ борохон сайдаа зөөхэй айрһан хоёроо холин, сайлаһанай һүүлдэ мүнөө Хара Шарайта хэдэржэ һууһан дэгэлээ ара тээшэнь орхижо, тэндэ хүнэг соо байһан уһанһаа шанагаар удхажа, амандаа балгаад, галайнгаа хажууда һая нюураа угаажа, самсынгаа хормойдо аршана.
Иихэ зуураа: ~~~ - Үни һуужа, удаархашье хэрэггүй байна, эндэхи зон үбгэдтөө энэ ушараа хэлэжэ зүбшэлдэхэ, хэлсэхэ болобо гээшэб, - гээд, яаран хубсалжа, газаашаа гарана.
Удангүй нэгэ баян янзын айлай газаа, холтоһон хушалтатай набтархан зуһалангай гэрэй үбэртэ, бахарданги янзын шарайтай хэдэн хүнүүд дүхэрин һууна, тэдэнэй дунда нөөхи Хара Шарайта, ехэл зэбүүн янзаар нюдэеэ эрбэлзүүлэн, иишэ тиишээ хараашалан һуужа: ~~~ - Зай, тиигээд энээн тухайдаа юун гэжэ һанана гээшэбта? - гээд үгэеэ дүүргэнэ.
Нэгэ халзан боложо ябаһан буурал толгойтой үбгэн дэмы дэмы гараа мушхасагаан: ~~~ - Юрэдөө, минии һанахада, эрэ хүн залуудаа, эшэгэнэй мяхан халуундаа гэжэ шамдуухан лэ арга мүрөө бэдэрээ һаа дээрэ гэхэ байнам, - гээд дуугархадань, тэндэ һуугаашан аха үбгэмнай зүб хэлэнэ, хэн юугээ хайшань эльгээжэ, хэн юундээ шүтэхэ зальбарха гээшэбибди, орхимжото ламадаа гү, али оргойто бөөдөө гү гэхэ зэргээр нилээд удаан зүбшэжэ хөөрэлдэһэнэй һүүлдэ: даб гэһээр дасан ошожо, абарал шоо табюулаад, хэрбээ уншалга заһал буулгаа һаань, уншаха һайн ламые ойронь олон нүхэдтэйгөөр залажа ерэхын тулада урдань родовойн помощник ябаһан нэгэ үбгэниие хажуудань хэдэн залуу хүбүүдтэйгээр һомолоод тарана ха.
Удабашьегүй, хэдэн хоноод байхада, Хёлгосооной баруун бэеын бүлэг айлай газаагуур пэгшэгэр олон морин уяатай, баһа айл бүхэнэй газаагуур дүрбэн мөөртэй гоё гоё тэргэнүүд мулталаатай байна.
Тэндэ нэгэ гэр соо сан хэнгэрэг дэлдэжэ, бүреэ бэшхүүр шааяжа, забһараарнь бүдүүн хоолойтой ламанарай буха шэнгеэр борхиролдохо абяан гарана.
Тэрэ гэрэй газаагуур үбгэд, хүгшэдһөө эхилээд, үхибүүд хүрэтэрөө гороо мүргэл хээшэд олон, тэдэнэй дунда эреэн маряан хубсаһатай бэе хүрэһэн бэреэд, басагад хоорондоо шэбэнэлдэн, энэ тэрэ габжа, гэбшэнэрэй уншажа һуутараа һабяаһаа таһаралдажа, элдэб үнгөөр нюдөө хараһан тухайдань хэлсэжэ энеэлдэн, бэе бэеэ тохоногоороо бүтүү түлхилсэнэ.
Баһа тэндэ гэрэй һүүдэртэ хүхэ торгон дэгэлтэй үбгэд, хүрин торгон дэгэлтэй хүдөө гараһан хуушанай амбайнар һуужа, хүн бүхэнһөө тон ехээр баалажа байжа, уншалгын үргэл барисада гэжэ алта мүнгэ, адууһа мал хуряана, дансална.
Энэ уншалга хэдэн хоногто үргэлжэлөөд, һүүлшын үдэр тараал, далга хурылга боложо, лама хара илгадгүй, бултаараа хүлгүй ехэ архи уужа, хүхэ мяхан болотороо һогтожо эхилбэ.
Уруу гэдэргээ уналган, онго тэнгэриеэ дурдалган, хэрэлдээн, наншалдаан, хашхаралдаан, хуугайлалдаан бүхэли һүниндөө үргэлжэлжэ хоноһон байба.
Тэрэ үглөөгүүр тэндэ үнеэ һаажа байһан хоёр һамгад хоорондоо шэбэнэлдэжэ: ~~~ - Зайлуул даа, мүнөөхи тарган габжамнай энэ һүни нэгэ хүнэй гар хуха сохижорхибо гэнэл, яагаашье жэгтэй юм гээшэб даа, атаа жүтөөн дээрэһээ болоо юм гээд лэ хэлсэнэ, юрэдөө, газар дуулаг, гахай шагнаг, - гэлдээд, һүеэ үргэжэ, гэр гэр тээшээ ябана.
Хара Шарайта хоймортоо нэмһэгээр, хүхэршэһэн зүдэрэнги, нюур шарайгаа уршылган, һулаханаар аман соогоо гэншэжэ һууна, модо барижа хүлеэд, хүзүүнһээ татуургадажархиһан баруун гараа хирэ болоод лэ гомдолтойгоор хаража, гэнтэ залд гэһэн юм шэнги, шангаар ёолоно.
Шиниил үйлөөр хайран гараа хуха сохюулжа, иимэ ехэ зоболондо дайрагдаад һуунам даа, - гэжэ һамган тээшээ ёлогод гэн, муухай нюдөөр харахадань, һамганиинь урдаһаань уйлаганан: ~~~ - Нүхэрни, хайрлыш!
Ямаршье буруу ябадал намда байхагүй.
Харин уржын саада үдэшэ манай үнеэнэй хорёогой хажууда тэрэ тарган габжа шал мяхан һогтуугаар унашоод хэбтэжэ байһанаа, гэнтэ бодоод, намайе намнахадань, арай хүсэгдэнгүйгөөр гэртээ гүйжэ ороод, шамдаа хэлээ хамнайб даа! - гээд, нюдэнһөө уһа дуһалуулан һуухадань, Хара Шарайта нэгэшье үгэ дуугарнагүй, уруугаа харана.
Нөөхи тээсгэн өөрынгөө газаа ёрын шубуунай үзэгдэһые, баһа тайлган дээрэ сасали барижа байха үедөө нюдэнэйнгөө татаһые зэбүүсэн һанажа, ямар ехэ ёро ёдого ганса минии толгой дээрэ тудажа буугаа гээшэб, мүнөө энэ али тухай ехэ абаралай гүрэм заһал амитан зоной амгалан байдалай тулада гэжэ уншуулһамнай ямаршье туһа болонгүй, уһанда хаяһан шулуундал адляар ошобо гээшэ гү гэхэ мэтээр олон юумэ бодоһоной һүүлдэ эхэнэрээ хайрланги шарайгаар хаража: ~~~ - Нүхэр, шимни энэ бэеэрээ мордоод, бөө найжада ошожо, урда болоһон ушар шалтагаанаа тоолон хэлээд, үйлэ хэрэгтэмнай оролдожо үгыт гэжэ гуйжа ерэхэ болоо гээшэ хаш, - гэжэ хэлэхэдэнь, мүнөө эхэнэрынь хажуудань дүтэлэн ерэжэ: ~~~ - Би анхан энэ юумын эхилжэ байха үедэ бөө найжада ошожо, асуугаа һаа яаха юм гээд һанаһан болобошье, эхэнэр хүн аад лэ юу хэлэлэйб гэжэ абяагүй һуугаа һэм, халаг даа!
Тиихэдэ хэлэхэеэ яагаа гээшэбиб, - гэжэ гэмэрэн татажа дуугархадань: ~~~ - Тиихэл ёһотой байгаа даа, тэрэ үедэ сэдьхэлдэм ямар тодхор орожо харанхылһан байгаа гээшэб, тархиш даа, хожомдожо юумын хойно гарашаба гээшэ хаб даа!
Зай тиигээд, түргөөр түхеэрээд ябыш даа, гараймни үбдэхэ тэсэхээр бэшэ түргэдэжэ байна! - гээд шүдөө хабжагануулна.
Эхэнэрынь яаран, шэнэ дэгэлээ үмдэжэ, найжын абгалдай баабайда табиха гэжэ хэдэн набшаһан тамхи, нэгэ гаршан хадагтайгаар абаад, гэрһээ гарана.
Үдэшын боро хараан таһаржа, эндэ тэндэ айлай газаагуур унайн утаан уняартан, ногооной садхалан үхэрнүүд юушье һанаандаа оруулангүй, һанаа амархан, хибэдэһээ хибэлдэн, заабаргалдажа, үе үе уйдхартай хүндөөр дороһоо дүлин инсаглана.
Энэ үедэ Хара Шарайтын муухан хара гэрэй үрхөөр гал улаабхижа, олон хүн гэртэ газаа һүндэлнэ хэбэртэй, үүдэниинь үргэлжэ хаагдана, нээгдэнэ.
Энэ гэр соо галай баруун талаар ама халамгай болоһон хэдэн үбгэдүүд архи уужа, залуу ябаха сагтаа барилдааша, наншалдааша ябаһанаа, баһа хара баахалдайтай тулалдаһанаа хөөрэлдэжэ, шанга шангаар энеэлдэжэ, ехэл хүхинэд.
Энээн соонь хамагайнь дээдэ талада һууһан хүхэ һахалтай, үндэршэг үбгэнэй залаада хэдэн зүһэмэг бүд уяатай, хүдэлхэ бүхэндэнь хойшо урагшаа надхан, тэдэнэй ара талада аягын набтархан шэрээ дээрэ һаяхан табиһан тахилай бадаржа байһан зулын гэрэлдэ нилээдгүй һүртэйгөөр харагдана.
Галай зүүн хажууда хэдэн хүнүүд мяха эбдэжэ, хэдэн һамгад гэдэһэ аршажа, ехэл мэгдүүгээр шамдана.
Хара Шарайта хоймортоо гараа тэбэрижэ, нюураа уршылган, һулаханаар гэншэхынгээ забһарта: ~~~ - Найжа баабай, тахил табихадаа зүн бэлигтээ юу хайба хадарба гээшэбта? ~~~ Минии хэрэг үйлэ ямар зэргээр харагдаба гээшэб? - гэжэ толгойгоо гэлжылгэн татажа, үбжөөрхэнги дуугаар асууна.
Тиихэдэнь мүнөө залаадаа бүд уяһан хүхэ һахалтай үбгэн урмашан татажа, хоолойгоо хэнхеэтэй болгон, дээрэ дээрэһээнь заһасагаажа: ~~~ - Ай, хүбүүн! шиниингээ алтан һүлдэ, амин жолоое үхөөр хаанай үүдэндэ үзэжэ, эрлиг хаанай үүдэндэ эрижэ ошобоб.
Хүдэлшэгүй хүхэ түмэр хаалгын саана гунан улаан буха шэнги гуйбалзажа, гунжан улаан үнеэн шэнги шарбалзажа байнаш, нюсэгэн нюурта далдагүй гэжэ хэлэхэдэ, халюута хубсаһа хабшуулжа, хазаарта мори жолоолжо, хариха замдаа хатарха, бусаха замдаа тэхэрихэ гэжэ һананам, - гээд, хажуудаа һууһан үбгэдэйнгөө нюурнуудые нэгэ нэгээр харасагаан һууна.
Тиихэдэнь тэндэ һуугаашад бүгэдөөрөө толгойгоо дохисогоолдон: «Зүб, зүб бэд даа! амида мэндэ ябахаһаа үнэтэй юун байха һэм» гэлдэн, бабаралдаһаар байтарнь, гал дээрэ долоон тамгын тогоо табижа, бүхэли хониной мяхые бурьялгажа, харьялгажа, бурхан тэнгэридээ мүргэхын эхин болобо.
Халюута хубсаһа, хазаарта мори бэлэдхүүлһэнэй һүүлдэ бөө найжа бөөлэхынгөө түрүүн бүһэеэ тайлажа, нэгэ духаряа уугаад, хэрэгээ эхилжэ, бөөлэн дэбхэрэн бодоходонь, гэртэ байһан зон бултаараа абяа шэмээгүй боложо, бөөгэй мүргэлэй ёһоор гурбан хургаяа магнайдаа хадхаад, зальбаран, аман соогоо шэбэр-шэбэр гэлдэнэ.
Үглөөдэрынь болобо, гэр соохинь үймөөн займаанай һүүлдэ ноохой нобшоор дүүрэшэнхэй, мүнөө Хара Шарайтын гарай үбшэн бүришье ехэдэжэ, тэсэжэ ядан байна.
Газааһаа нютагайнь нэгэ үбгэн орожо ерээд, хэдэн юумэ асуугаад, ехэл бэрхэшээһэн маягтай, толгойгоо хүдэлгэн, бодолгото боложо: ~~~ - Зай байза, гай тодхор, үри түлөөһэеэ бөө найжада гаргуулжа, хэрэгшни бүтээ юм бэзэ.
Иигээд байхада яһа баридаг баряаша хүниие асаруулжа, гараа үзүүлхэ болоод байна гээшэш! - гээд, нюурыень сэхэ хараад һуухадань, гарайнгаа үбшэндэ тэсэжэ ядан, яахашье аргаяа барагдаад һууһан Хара Шарайта юугээшье химгадахагүй, гансахан лэ хайшан гэжэ түргөөр эдэгэхэ, амарха тээшээ һанахаһаа бэшэ юушье бодоногүй.
Харин хүнэй яашье гээ һаа тэрээгээр лэ болохо байһан туладаа: ~~~ - Зүб, тиигэхэ ёһотой байнам, юуншье намда гамтай бэшэ, элүүр мэндэ ябаа һаа, бүхэ һүхэ, бүдүүн мунсаяа барихадаа хоолойгоо тэжээжэ шадахаб, - гээд, үбгэнэй һанамжа оруулһан үгые хүндэдхэн, толгойгоо хэдэн удаа тонголзон ёһолһоной һүүлдэ өөрынгөө түрэл һэльбээ болохо һайн моритой нэгэ хүниие баряашада эльгэһэн байгаа.
Зунай халуун наран үндэртөө хүрэжэ, дэлхэйн шэмэг сэсэг набша, үбһэ ногоон эдеэшэжэ, амитан зоной ажал хүдэлмэриин эхилхэ саг ойртожо ерэбэ һэн ха.
Хара Шарайта гэртээ инаг налгайхан эхэнэртэеэ эльгэ дүүрэн байдалтай, гарынь һайжарһан болобошье, юрэ шэг шарайнь нимгэн, маряа мяханиинь нилээдгүй муужарһан түхэлтэй, сайгаа уужа һууха зуураа: ~~~ - Удахагүй, хэдэн хоногһоо үбһэнэй хүдэлмэри эхилхэ болобо гээшэ, гарни хуушан хэбтээ хүсэд орожо шадаадүй, шэнээ шадал муутай, үдэшэ болоходо шархирдаг зандаа байна.
Иигээд байхадаа ондо орохо үбһэеэ яажа абаха бэлэйбди, - гэхэ мэтээр гэмэрэн татажа, бодолгото болон һуухадань, эхэнэрынь хасардалдан: ~~~ - Гэнтэ байтараа юундэ үбһэнэй хүдэлмэри хэлэбэш, харин бөө найжын ашаар үбшэнһөө гэтэлһэншни ехэ юумэ гээшэл.
Үбһэнэй абалгашье... амитан аргатай, арга хургаяа олоно аабзабди, - гээд, эрэ нүхэрөө, зөөлэхэн нюдөөр һанааень заһан, хаража, үхэлэй абилгашанай гарһаа һаяхан мултаржа ерээд һууһан юм шэнгеэр энхэрэн һууна.
Тиигэһээр байтар газаа нохой һаб-һоб гээд, үүдээрнь хахархай, хуушан тэрлигтэй, хорин долоо-найма наһанай хирын, шэг үнгэ хүрьһэлиг, һэргэлэн янзын иимэ нэгэн танигдаагүй хүн нохойһоонь айжа, мэгдүүгээр орожо ерээд, бурханда мүргэжэ мэндэшэлээд, галайнь баруун талада тунгаасагүйхэнөөр һуушана.
Хара Шарайта удаахан аниргүй һууһанай һүүлээр: ~~~ - Танай нютаг хаанаб? - гэнэ.
- Би анхан энэ Хёлгосооной дайдада түрэһэн байхаб, минии бага наһанда эхэ эсэгэ хоёрни наһа баража, үбгэн эсэгэеэ дахажа, Энгидэй уруу зайжа ябашаһан хүн байгааб, - гээд, бага энеэбхилэн татажа, Хара Шарайтые хараад һууба.
Хара Шарайта ехэл гайхаһан янзатай нилээд удаан хаража һуутараа, гэнтэ нюдөө ехэ болгон: ~~~ - Ай, бурхан зайлуул, манай зээнсэр болохо хүн гээшэ хаямта!
Үбгэн эсэгэтнай сарюун мэндэ агша гү? - гэжэ һураба.
- Һаяхан наһа дүүрээ һэн.
- Зайлуул, барһан, мордошобо бы даа, би бүүл зүүл мэдэхэ байнам, нэгэ сагаан толгойтой үбгэн һаа гү гээд һанаха юм.
Тиишэдэ ошоһоор хори гаран жэл болоо бэзэт?
Эгээл мүнөө тэбхэр хорин табан жэл болоһон байнамди, үбгэн абамни наһа дүүрэхэ дээрээ хорин дүрбэн жэлдэ ородой мал шамтаяа харабаб; намһаа хойшо түрэһэн гараһан нютаг тээшээ түрэлхид гаралхидтаа бусаарай гэжэ захиһан юм.
Тиигээд үбгэн эсэгынгээ гэрээд үгөөр эхэ нютагтаа бусажа ерээ гээшэб! - гэхэ мэтэ ород зон соо ябаһан һууһанаа, ород хүндэ туһалуулжа тэдхүүлжэ, хүл дээрээ гараһанаа газар гэшхүүлэн хөөрэнэ.
Хара Шарайтын эхэнэр мүнөө шэнэ айлшанаа хүндэлжэ, сай мяхаяа шанан байха зуураа түлеэ асарха гэжэ газаа гараһан аад, гэнтэ шэг шарайнь үнэһэн мэтэ хүхэржэ, айхабтар зэбүүсэһэн байдалтай гүйн орожо, амидаһан игсүүн хоолойгоор: ~~~ - Нөөхи үйлэ муутамнай баһал ерээд һуужа байнал, гаража харыш! - гээд, гэдэргээ даб гэн гарашана.
Хоймортоо һуужа байһан Хара Шарайта бард гэжэ, бүхы бэень гэнтэ доһолшоһон юм шэнги, бахарданхай һүлэмхи хоолой шэшэрүүлэн: ~~~ - Хаана, хаана?
Баһа яагаа хэсүү юм даа! - гэжэ дутуу ядуу дуугараад, һамганайнгаа хойноһоо гүйгөөд гарашана.
Галайнь баруун талада сайлажа һууһан айлшан хүн дэмы гайхаһандаа юун ерээд һуугаа юм гэжэ тэдэнэй хойноһоо гараад харахадань, мүнөө хоёр зэргэлэн байгаад энэ, энэ гэлдэжэ, тэндэ үрмэдэһэнэй оёороор буурсаг бурма түүжэ ябаһан нэгэ гулабхаае хаража, ехэл жэгшүүрһэн байдалтай, хургаараа заалсажа байха зуураа: «Боли, боли, хургаараа бү заа!» - гэлдэн бэе бэеэ таталсан байна.
Мүнөө шэнэ хүнэй бүришье гайхажа, нэгэ удаа тэдэ хоёрой нюурые хаража, нэгэ удаа тэрэ гулабхаае хаража байхадань, Хара Шарайта хажуудань һэмээхэн дүтэлжэ шэбэнэнэ: ~~~ - Энэ шубуунай тээсгэн манай газаа һуужа байхыень энэ минии эхэнэр хараһан байгаа, тиигээд тэрэ гэһэн сагһаа хойшо туйлай бэрхэ зоболон намайе дайража, мүнөөшье хүрэтэр бэемни хуушан түхэлдөө ороогүй байдаг.
Мүнөө баһа ямар юумэдээ тодхор тулайгаа хаража, ёро зоболон асаржа ерээд ябана гээшэб, - гэжэ гомдолтойгоор дуугархадань, шэнэ хүн урмаа хухаршаһан голхоронги дуугаар: ~~~ - Нагаса, та юугээ хэлэжэ байна гээшэбта!
Энээхэн шубуунтнай хамаг амитанда гулабхаа гэжэ танигдашаһан, ямаршье хорогүй шубуун юм лэ; энэ болбол хэзээ бүхэндэ гэрэй тэжээмэл амитан шэнги хотон айл, хото городуудаар байрлажа, илангаяа таряанай ажалтай болоһон нютагуудта дэлгэрдэг һайн заяатай шубуун гээшэл! - гэжэ дарууханаар хэлэжэ энеэнэ.
Хара Шарайта эхэнэртэеэ хоюулан нюдөө ехэ болголдон: ~~~ - Юугээ хэлэнэт!
Бидэ эрэ гэргэн хоёр наһан соогоошье иимэ шубуу үзөөгүй ябаһанаа хоёрдохиёо үзэжэ байнабди, манда ёро тодхор шэрэхэһээ бэшэ юумэ асараагүй юм лэ, - гэлдэн байна ха.
Тиихэдэнь, мүнөө хүн тээлмэрдэн, гулабхаагай энэ газарта урдань байгаагүй шалтагааниие олон ядажа, түр зуура түдэгэсэн татаад: ~~~ - Эндэ таряа таридаг болоо гү? - гэжэ асууна.
Тэдэнэр ямар ушарһаа иигэжэ ташха ондоо юумые асуунаб гэһэн янзатай шэртэн хараад: ~~~ - Манай эндэ юрэдөөшье таряа таридаггүй байһанаа, харин үнгэрөөшэ хабар энэ зэргэлжэ һууһан айлнай хахад пүүд орооһо шоройдо худхаһаниинь тээ тэрээхэн, үнеэнэй хорёогой саана харагдажа байна, - гээд заана.
- Зүб даа!
Гулабхаа гээшэ үрэ таряан гү, али буурсаг бурма зэргын зүйлнүүдые эдижэ амидардаг амитан байха юм, зүгөөр тиимэ тэжээлэй хомор газарта огтошье үзэгдэнгүй байжа магад, хэрбээ танай энэ газарта таряанай ажал эрхилдэг болоо һаань, иимэ шубууд дары түргэн олон болохо, арад зоной ажабайдалай хубилха, болбосорхо тума шэнэ шэнэ ёһоной үзэгдэлнүүд алишье юумэ дээрэ гаража байха жама ёһотой гээшэ.
Юумэ бүхэн булта шалтагаантай байдаг юм гэжэ ойлгохо ёһотой байна, - гэжэ үгэеэ дүүргэхэдэнь, мүнөө эрэ эхэнэр хоёр ехэл урмаа таһаран, энээнһээ урагша болоһон ябадалнуудаа һанан гэхэдээ, толгойгоо хоёр гарайнгаа альгаар хашалдан, этигэжэ ядаһан маягтайгаар һуушанад.
УНЗАД ЯАГААД БОЛОХОБ
Нэгэтэ зунай халуун үдэр Хэжэнгын дасанда нэгэ ламын хашаа соо, таримал модоной һүүдэртэ, хэдэн ламанар суглараад, бууза хуушуур эдижэ һуугаа һэн ха.
Иигэжэ һууха зуураа нэгэниинь, хамартаа тамхи татан, айхабтар бүдүүрхүүгээр хөөрэнэ. ~~~ - Одоо даа, Эгэтын дасанай рамнай дээрэ Хамбын унзадай хашамал хоолойе гайхаал гээшэб, оо-я!
Тэрээнэй уншажа байхадань, сонхын шэл дорьбожо, пяршаганажа байгаа һэн, - гэхэдэнь нэгэ залуушаг лама хоолойгоо заһажа, һуури дээрээ дабшан татаад: ~~~ - Үгы, юрэдөө, хайшан гэхэдээ тиимэ айхабтар хоолойтой болодог юм гээшэб, заабол нэгэ ушартай байгаа ёһотой, - гэнэ ха.
Тэндэ хамагай арада хамаагүйшэг һуужа байһан хахархай хүрин дэгэлтэй халзан Лүдэб гэдэг, хамараа һарналзуулан: ~~~ - Гайхалтай гоёнууд габжа, гаарамбанар һуужа байһан аад лэ, гансахан тэрээниие мүнөө хүрэтэр ойлгоо мэдээгүй ябаа гэжэ яажа болохо юм даа!
Би һанахадаа һайн хоолойтой болохо гэбэл тон хилбарханаар боложо шадагдаха юм гээд хэлэхэ байналби, - гэжэ хэлээд, томоорхуу янзаар харан һууна. ~~~ Тиихэдэнь тэндэ һуужа байһан ламанар, гайхалсаһан янзатай, бултаараа Лүдэбэй урдаһаа харашоод һуунад.
- Зай, зай! ~~~ Лүдэб аха, саашань хөөрэгты, - гэлдэжэ, тэндэ табагай оёорто үлдэһэн таба гурбан хүйтэн бууза абаад, Лүдэбэй урда табижархихадань, Лүдэб маһалзан һуужа, хөөрөөгөө эхилбэ.
- Яахадаа бараг бэ гэхэдэ, би урдань иигэжэ дуулаһан байнаб: ~~~ Хальмаг ороной хаһатай хаһатай унзадууд хартаабха бүхэлеэр залгижархёод байхадаа, хабтагар хара тогооной ханхинаса уншадаг болоно гэлсэгшэ.
Монгол ороной мундуу мундуу унзадууд можо сэмгэнэй тойн яһа залгижархёод байхадаа, моотоо саарһа хаха уншажархидаг болоно гэлсэгшэ.
Түбэд ороной түргэн түргэн унзадууд хониной түүхэй бөөрэ бүхэлеэр залгижархёод байхадаа, түмэр боолто толгойдоо оруулаад уншадаг юм гэдэг, хэрбээ тиигээгүй һаа толгойнь хахаршадаг байгаа гээд дуулаһан байнам, - гэжэрхёод, хүн бүхэнэй нюурые мэхэтэй нюдөөр харасагаан, табаг соохи хүйтэн буузаяа үмхэлэн эдижэ, абяагүй болоод һууна.
Мүнөө тэндэ шагнажа һууһан ламанарай нюур нюураа харалсаад: ~~~ - Ямар һонин юумэ һая дуулдаба гээшэб, - гэлдэн һууха зуурань, тэндэ һууһан Шойндон гаарамба ехэл хүхижэ: ~~~ - Үгы байза, тиимэ бэлэн аргын байһаар байтар, юундэ хони ямаан шэнгеэр мааралдажа, шууялдажа байдаг барһад гээшэбибди, тэрээниие туршаад үзэхэ хэрэгтэй байна, - гэнэ.
- Одоо даа, Шойндон гаарамбын туршаагүйдэ хэн туршаха гээшэб, - гээд, халзан Лүдэб хаба соогоо хүхинэ.
Удангүй Шойндон гаарамба гэртээ бусажа, өөрынгөө нэгэ хуварагые хажуудаа дуудажа асарба. ~~~ - Зай, ши тэрэ амбаар соо үлгөөтэй байһан хониной мяханһаа можо сэмгыень булгалжа асараад, түргөөр шанаад абажа ерэ!
Ойлгоо гүш? - гэхэдэнь, хувараг урдаһаань дохижо, тархияа нэгэ эльбэжэрхёод: ~~~ - Зай, - гэн газаашаа гүйгөөд гарана.
Тиигэһээр байтар, удабашьегүй, хуварагынь нэгэ табагтай мяха баряад орожо ерэнэ. ~~~ Шойндон гаарамба: ~~~ - Ухайш даа! ~~~ Наашань эндэ асараад таби! - гэжэ урдаа табюулаад, хамсыгаа шамажа, можо сэмгэнэйнгээ мяхые эдижэ оробо.
Мүртэй мүлжэншьегүй, тойн яһыень булга мушхан абажа, альган дээрээ табяад, бурхан тээшээ хаража: ~~~ - Уужам хоолойтой унзад болохо болтогойб! - гэжэ дуугаран, зальбарал табиһанайнгаа һүүлдэ тойн яһаяа амандаа хээд, нюдөө анижа, залгижархин гэхэдээ, хахажа, муухай сагаа эреэн нюдэ харуулаад, зоходожо байһан зунай буха шэнги, гүлдэгэр-гүлдэгэр гэжэ гараараа газар тулаад һууна.
Тиигэжэ һуухадань хуварагынь гайхашоод, харин ламынгаа бурхандаашье зальбаржа һууһыень, хахашоодшье мэгсэгэшэн һууһыень ойлгожо ядаад, иишэ тиишээ бэлтэгэшэн байба.
Тэрэ үедэнь газааһаа нэгэ бүдүүн хара лама бүхэтэр хүхэ үбгэн хоёр орожо ерээд, харан гэхэдээ, ехэл мэгдэжэ, «яагааб, яагааб?» гэлдэжэ, хуварагһаань асуунад.
- Харин, яагаа гээшэб даа, мүнөө һаяхан мяха зоогложо һуутараа иишэбэл даа! - гэнэ.
- Ай, энэшни хахаа гээшэ! - гэжэ тэрэ бүдүүн хара лама гүйжэ ошоод, малагар улаан магнай дундань мантагар нойтон нюдаргаяа шалд гэтэр табижархина.
Шойндон гаарамбын аманһаа нэгэ монсогор юумэн пос гээд гарашаба.
Гаарамба амяа абажа ядан, хүлхэгэд-хүлхэгэд гэжэ һууна ха. ~~~ Мүнөө бүдүүн хара лама: ~~~ - Зай, гаарамба ламбагаймни, яаба хайшан гэбэ гээшэбта? - гэжэ асууба.
Тиихэдэнь Шойндон гаарамба урдаһаань уйлаганажа: ~~~ - Бишни унзад болохо хуби буянгүй байба гээшэ хаб, хониной тойн яһа залгижа шадабагүйб, харин залгин гээд, хахажа шүүд лэ үхэшэн алдабаб, - гэжэ уруугаа хараад, уйдхартай болон һанаа алдахадань: ~~~ - Унзад болоходоо хониной тойн яһа залгиха юм гэжэ хэн шамда хэлээб, - гэнэ.
- Халзан Лүдэб хэлээ һэн.
- Хай даа, халзан Лүдэбнай хаанаһаашье дуулаад хэлээ юм ааб даа, - гээд энеэхэдэнь, Шойндон гаарамба мэхэлэгдэһэнээ һая мэдэжэ, хороо бусалан: ~~~ - Бурхан зүг, намайе халзан Лүдэб хардаба гээшэлтэй, - гэжэ һалганан һууна.
Тиихэдэнь тэндэ байһан бүхэтэр хүхэ үбгэн мэдээшэгүй янзаар мэхэеэ хүдэлдэжэ, миһэд гээд: ~~~ - Үгы, юрэдөө, хайшаа юм даа! ~~~ Минии һанахада улаан хоолойн уужам болоо болёошье хадань уншаха хоолой гээшэмнай ондоо байдаг бэшэ юм гү?
САНХЮУДАЙ
Урда хуушан сагта Санхюудай гэжэ бөө байгаа һэн.
Тиигээд энэ Санхюудай бөөгэй бөөлэхэдэ, тэрээниие шагнажа һууһан хүнүүд эльгээ эгшэтэрээ наада харан, энеэлдэдэг байһан юм.
Нэгэтэ Санхюудай бөө нэгэ айлда ерэжэ, тэрэ айлай нэгэ хуушан муу танхые үзэл харада оруулаад, тэрээнээ гаргаха гэжэ бөөлөө һэн ха.
Зай, тиигээд мүнөө Санхюудай бөө энэ тэрэ юумэ түхеэрүүлжэ, нэгэ хони алуулаад, бүхэли һүниндөө бөөлэһөөр байтарнь, үүр хираалжа эхилбэ.
Тииһээр байтаршье Санхюудай бөөгэй бөөлэхэшье юумэнь дууһажа, тэрэ танхаяа һэеы гэрэй буруу (баруун) үүдээр газаашань гаргаха гэжэ хэсэ хэнгэрэгээ наярхай түерхэй буулгажа байба ха.
Иигэжэ байхадань, тэндэхи нэгэ баян хүнэй адуу манажа ябаһан Борбоогой Буда гэдэг юумэ сээрлэдэг, этээрхэдэггүй, тиигээд аляа зантай мангаргүйшэг хүн тэрэ бөөлөөнэй хэсэ хэнгэрэгэй дуугаар юрэдөө тэндэ ошожо дулаасангаа хэрэгэй мяха эдихэдэ яаха юм гэжэ, адуугаа захалжархёод, гүйлгэжэ ерэбэ.
Ерээд моринһоо буужа, мориёо уяжархёод, шамдууханаар алхалжа, гэртэ орохоёо ябахадань, мүнөө танхаа гаргажа байһан үе тохёолдобо.
Үүдэндэ хүрэн сасуу харан гэхэдэнь, гэрэйнь буруу үүдээр һамига намига зүһэмэг бүд, хадаг уяжархиһан хэбэртэй нэгэ хара юумые газаашань бултайлгажа, саанань Санхюудай бөө гани саг боложо: ~~~ - Хара тужа нютагтаа ~~~ Хариха бусаха болобош, ~~~ Хабхаг дүүрэн эдеэгээр ~~~ Дүүргэн шамай ябуулнаб. ~~~ Боро тужа нютагтаа ~~~ Бусаха хариха болобош, ~~~ Булам дүүрэн эдеэгээр ~~~ Дүүргэн шамай ябуулнаб. ~~~ Хари газарһаа дахабари болоһон, ~~~ Хүйтэн газарһаа нэхэбэри болоһон ~~~ Тооно дээгүүр тонголзоошон, ~~~ Тотого дээгүүр үнгэлзөөшэн, ~~~ энэ танхаяа баригты, абаашагты, абагты! - гэжэ Санхюудай бөөгэй сад сад хашхархадань, мүнөө үүдэндэ ерээд, орохо гэжэ ябаһан Борбоогой Буда аляархан, айхабтар бүдүүн хоолойтоор: «Аса, аса! ~~~ Наашань! ~~~ Абангүй яаха һэнбиб», - гээд угзатад гэжэ шобто татан абашана ха.
Тиихэдэнь, тиимэ юумэ болохо гэжэ һанаан заяандаашье оруулаагүй, аман байнал гэжэ хашхаржа, бөөлэжэ байһан Санхюудай бөө айхабтар ехээр бард гэжэ сошоһондоо: «Ээ... зайламарнай, абашабал!» - гэжэ дуу табяад, гэдэргээ һүрэн гэхэдээ, гал дээрэ бусалжа байһан тогоотой шүлэн соо һуужа, хамаг бэеэ хуу халашоо һэн ха.
ЯМААН ЖАМСА
Нэгэ үдэр ехэ хүреэнэй заха шууюур дээгүүр хүн зон хөөрэлдэхэдөө, ара газар һууха гэһэн Ахай ноён айсүй морилжо ябана, айхабтар ехэ угтамжа болохо гэжэ байна.
Ши дуулаа һэн гүш? ~~~ Ши мэдээ һэн гүш? - гэлдэжэ бэе бэеһээ асуулдан байба ха.
Ахай ноёной эндэ ерэхэдэ арба табан үгэ андалдаад, хөөрэлдөөд үзөө һаа яаха юм гэжэ үдэрэй һанаан, һүниин зүүдэн болоод ябанам, - гэбэ ха.
Тиихэдэнь Соохор Содбо нюдөө бүтылгэжэ, иишэ тиишээ хараашалаад: ~~~ - Ай даа, абгаймни, яабашье тиижэ болохогүй даа!
Ямаан Жамса таниие яһа мяхаяа эбдэрээд, ядаржа зобожо хэбтэнэ гэжэ анда ябаһан нүхэдшни амаргүй болоһон шарайгаар хөөрэлдэжэ байха болоо һаань, шэхэндэ хажар, сэдьхэлдэ хүндэ болохо байна даа, ойлгоорой, нүхэрни! - гээд шогтойхоноор энеэнэ.
Ямаан Жамса Соохор Содбын урдаһаань баһал баһанхад дээрэнхы янзаар: ~~~ - Ай, тэрэшни бараг даа, Ямаан Жамсые яагаад орхихо һэм даа! ~~~ Барагтайхан байбал бабаналдаад, багтайхан байбал бархиралдаад дүүрэнэ бэзэ! ~~~ Одоо энэ һуугааша Ямаан Жамсашни тэрэнэй тухай тэхэ ямаан хоёрой мүргэлдөө үзэһөөр ябаһан аха юм даа! - гээд, ташаганаса энеэнэ.
Соохор Содбо, сортоотой маяг үзүүлэн, баһал урдаһаань ташаганаса энеэбэ: ~~~ - Үгы, шимни яагаад ярилдаха, хайшан гээд харилсаха гэһэн хүн бэлэйш?
Ямаан Жамса иишэ тиишээ хаража эмнисэгээгээд, энеэбхилэн татажа, мүрэ дээрэнь гараа табина. ~~~ - Зай, нүхэр, үнэн сэхэ өөрынгөө һанал хэлэһүүб! ~~~ Харин бишни айхабтар сухалтай гэдэг Ахай ноёнтой хөөрэлдөөд, хүхеэд тарахаһаа байтагай хамаг зоной хараһаар байтарнь хоёр һугыень хургаараа хадхажархёод, золтой заяатан байнаш даа гэгдэхэ шадалтай байхаб даа!
Соохор Содбо уршагад гэжэ урмаа таһарһан янзатай урдаһаань хараад: ~~~ - Ай, зайламарни даа! ~~~ Адууһа мал адуулаад, ами хоолойгоо тэжээгээд ябаа һаашни үлэн хээли бэедэ амар гэжэ бидэ хоёрһоо удхатай үгэ бэшэ юм гү? ~~~ Ахай ноёной һуга хадхажа, ами толгойгоо алдахаяа һанаһан ямар тэнэг хүн гээшэбши, - гэжэ урмаа таһарна.
Ямаан Жамса гэдэргээ сухарин, гараа дэлгээжэ, гайхаһан янзаар иигэжэ асууна: ~~~ - Нүхэрни, та юу хэлэжэ байнат, тэнэг хүн тиигэжэ хэлэдэг юм гү? ~~~ Бишни сула алдаргүй хосорһон Соохор Содбо бэшэ бшууб. ~~~ Суутай хабатай гэгдэһэн, яажашье шадаха Ямаан Жамса мүн гэжэ мэдээрэй, - гэжэ эльгэ хатан энеэнэ.
Соохор Содбо, сухалаа хүрэһэн янзатай, гараараа зангаад: ~~~ - Тэнэг хүн тэнгэриһээ нэгэ наһа аха гэжэ эгээл шамһаа удхатай үгэ байна гээшэ. ~~~ Зай, иигээд дүүргэе даа. ~~~ Удага эрбээхэйн үльгэртэй, улайжа байһан галда орохоёо дурладаг шамтай олон юумэ юу хэлсэхэб. ~~~ Харин хамта ябадаг хани нүхэр шамайгаа энэ хэрэгээ эсэстэнь хүргөөд, элүүр мэндэ гараа һаашни эрхим жэшээнэй эмээлтэ морёор шагнажархиха байналби гэжэ эндэ байһан нүхэдэйнгөө, энэ байһан бэеынгээ энхэ сарюун һүнэһөөр ама алдан андагайлжархиха байнам, - гэнэ ха.
Тиихэдэнь Ямаан Жамса энеэбхилээд, иишэ тиишэ хаража: ~~~ - Зай, нүхэд, хүн түрэһэн ёһодоо хүлэг морёор дабхиха зол хуби иигэжэ ерэдэг юм гү, - гэжэ альгаа ташан хашхархадань, тэндэ дуулажа байһан зон ехэл хүхижэ: «Ама ехэтын андагаар табихада, зориг ехэтын зол хүлеэхэ хүхюу саг хүлеэгдэжэ байна!
Харин бидэнэй урда хэлэһэн үгэдөө эзэн боложо, хэһэн хэрэгтээ баатар боложо шадаарайгты!» гэлдэжэ Ямаан Жамса Соохор Содбо хоёрой мүрэ дээрэ гараараа сохисогоолдоно.
Соохор Содбо айхабтар шангаар хашхаржа: ~~~ - Би болбол нёлбоһон нёлбоһоёо амандаа дахин хэдэг адаг муу эрэ бэшэб даа!
Харин энэ Ямаан Жамса гэдэгни ярижа хэлэжэ байһан үгэеэ яабашье та бүхэндэ харуулхал юм бэзэ, эндэ манай хэлсэһэн үгэнүүдые эдэ байһан та бүгэдэ мартахагүй ёһотойт, хэрбээ ярижа байһан Ямаан Жамса, зольбо муу нохой шэнгеэр, олоной дундуур орилоод, бархираад гүйгөө һаань, эрхим зэргын эмээлтэ морин, энэ нүхэрэй гарта орохогүй гэжэ эртэһээ мэдэхэ хэрэгтэй, - гээд үгэеэ дүүргэнэ.
Ямаан Жамса амаа барижа энеэгээд, аалиханаар иигэжэ хэлэбэ: ~~~ - Ахай ноёной аймшагтайшье һаа, аргын оньһоор шадахаб даа!
Соохор Содбын сортоотойшье һаа, суутай Жамса гэгдэхэб даа.
Эндэ хэлэһэн үгэдөө эзэн болоһон алдараа танил инаг таанарай зүрхэндэ золтой байһанаа зугаалан байхаб! - гэжэ олоной дундуур омогтой янзаар алхалан саашаа ябашана ха.
Тэрээнһээ хойшо хэдэн хоноод байхада, мүнөөхи Ахай ноён морилоод, энэ үдэр Зүүн Хүреэнэй наян тохой Майдарида мандал даншагаар мүргэхэ гэжэ морилхонь гээд, хүн зон хүл хүбөө табилдан, Майдариин сүмын үүдэндэ маша олоороо хамтаржа, ёһолон һүгэдэн угтана.
Удабашьегүй ямаан бүреэ пааяжа, ямбын хүхэ жуузаар Ахай ноён, абгай хатан хоюулан хүн зоноор хүреэлүүлэн ерэжэ, Майдариин сүмэ соо оробо.
Тэрэ үедэ мүнөө Ямаан Жамса онгирхой хахархай дэгэл, хагзархай жалжагы гутал оложо үмдөөд, урда хойноһоо угзаруулба түлхюулбэшье, һаатангүй, жүдхэ жүдхэһөөр, олоной дундуур урагшаа орожо ошоходонь, хойноһоонь Соохор Содбо түрүүтэй, хэдэн гэршэ болохо хүнүүд баһал жүдхэлэн ябанад.
Ахай ноён наян тохой Майдариин мотортонь хүрэтэр шата гэшхүүр табюулаад, ута гэгшын нанзад хадаг барижа, тэрээн өөдэ гарана.
Хадагаа мотор дээгүүрнь табижа, адис хүртөөд, аалиханаар доошоо буужа ябаба ха.
Тэрэ үедэ Ямаан Жамса мүнөөхи шатын хажууда ойротон ошоод байһанаа Ахай ноёной дээрэһээ буужа ерэхэдэнь, гэнтэ даб гэжэ хоёр һугыень хургаараа хадхажархина ха.
Ахай ноён аймшагтай ехээр сошожо, абяа гаражархина.
Тиихэдэнь хажуудань ябаһан нүхэдынь хашхаралдан, Ямаан Жамсые унаса бодосо угзашан барижа: ~~~ - Энэшни яажа байһан хара нохой гээшэб, - гэлдэжэ ганиралдан, ташууралдан байхадань, Ахай ноён хажуудань ойрохон ерэжэ, үзүүртэй зэрлиг нюдөөр Жамса тээшэ дошхорон хаража, шүдөө ташаганаса хабираад: ~~~ - Одоо ши яажа байгаа забхай тэнэг элжэгэн гээшэбши, ами толгойгоо алдаха болоһоноо мэдэжэ байна гүш? - гэжэ сад-няд гэтэр бадашан, зандан байхадань, тойрон байһан нүхэдынь ахай ноёнойнгоо юун гэхэ зарлигые хүлеэжэ, нюдэ амаа хурсадхан, Ямаан Жамсын зүгтэ шүдөөрөө добтолон алдажа, дугташалдан байна ха.
Мүнөө Ямаан Жамса ажаггүй Ахай ноёной үбдэг доро һүгэдэн мүргөөд: ~~~ - Ай, ехэ тэнгэримни, үршөөжэ хайрлыш!
Үгытэй ядуу намда иигэхэ гэһэн нэгэ ехэ хэрэг байһаниие тайлбарилан айлдахахын сүлөө минии үхэлэй урда түр зуурахан үршөөжэ хайрлыт! - гэжэ доромжо муу байдалаар мүргэжэ, саашань хэлэнэ: ~~~ - Би болбол эсэгэһээ хубилжа, эхэһээ түрэжэ энэ бэе хүрэтэрөө үе наһандаа үгытэй хооһон гуринха гуйраншан ябаһан хүн юм даа.
Тиимэ дээрэһээ бүри һаяхан хамагые айлдагша хамба багшын гэгээдэ бараалхажа, өөрынгөө үнэн ябадалые айлдахажа, үгытэй гуйраншан байдалһаа яажа мултархын тухайда абарал эриһэнэймни харюуда, хөөрхэй, хамба багшамни иигэжэ зарлиг үршөөһэн бэлэй: «Одоо ши болбол үе наһан соогоо үгытэй гуйраншан байдалһаа мултархашни тон хэсүү байна даа!
Гансахан лэ тэрэнһээ мултарха аргашни болбол, хуби заяан тохёолдоо һаань, хурмаста тэнгэриие сошоожо шадаа хадаа зөөриин хэшэг үршөөжэ магадгүй гэжэ айлдахадань, одоо хурмаста тэнгэриие хаанаһаа олодог бэлэй гэжэ үдэрэй һанаан, һүниин зүүдэн боложо ябатараа, харин таниие үзэн гэхэдээ, одоо даа, ёһотой хурмаста тэнгэри гэдэг сохомтой энэ мүн байгаа гэжэ һанаад лэ, тэнгэриин хайра хэшэгтэ хүртэхын ехэ хэрэгээр, энэ үдэрэй зол буянгаар золголдожо сошооһон байнам гэхэһээ бэшэ адаг гуйранша намда ондоо буруу һанал юун байхаб даа, хурмаста тэнгэримни, үршөөжэл хайрла даа! - гэжэ мүргэнэ ха.
Тиихэдэнь Ахай ноёной шарайнь дары зөөлэржэ, урмашаһан омог нюдөөр нүхэдэйнгөө зүгтэ хаража маһалзан: ~~~ - Аа, харин бишни энэ муу тэнэгтэш хурмаста тэнгэришье байгаагүйдөө яахабиб даа! - гэжэ улам бүри ехэрхүү байдалаар хоолойгоо хашажа, нюдөө хилмалзуулан хэлэһэнэй һүүлдэ, Ямаан Жамсые хаража: ~~~ - Аа, ши зоримгой бэрхэ байһандаа хэрэг үйлэеэ бүтээжэ абаба хаямши даа!
Бодол һаналаар болохотойхон хүн байгаа байнаш даа! - гэнэ ха.
Тиихэдэнь Ямаан Жамса: ~~~ - Ай хөөрхэй, хурмаста тэнгэримни, барагдахагүй ехэ хэшэг танһаа үршөөгдэбэб, - гэн, хэдэн удаа мүргэсэгөөн гэдэргээ сухарижа, олоной дундуур үгы болон арилшана.
Удабашьегүй, Ямаан Жамса Соохор Содбын нэгэ һайн морииень унаад: ~~~ Хэһэн хэрэг бүдүүлигшье һаань ~~~ Хэлэнэй хурсаар шадабалби, ~~~ Ахай ноёной аймшагтайшье һаань ~~~ Аргын хүсөөр гарабалби, - гэжэ дуу дуулажа, олоной дундуур ябаһан юм гэдэг!
ҮБГЭН БАНДИ
Урданай хуушан сагта һэн ха.
Нэгэ айлда оройшог болоһон хойно арадаа үргэбшэтэй нэгэ шархигар банди, модо тулаһаар, орожо ерэнэ.
Гэрэй эзэн тэрэ ламаһаа: ~~~ - Зай, ламбагай! ~~~ Хаанаһаа хаана хүрэтэр морилжо ябанабта, нютаг үргөөнтнай хаана бэлэй? - гэжэ асууна.
- Одоо намда хаанаһаа хаана хүрэтэр морилхо гэжэ юу байхаб даа. ~~~ Дайда байбал ябаад, ~~~ Дайсан байбал тэмсээд, ~~~ Хоол байбал зооглоод, ~~~ Хоб байбал хэлсээд ябадаг, ~~~ Орохо гэрээ бурханай болгожо, ~~~ Ошохо нютагаа Богдын болгожо. ~~~ Гэрһээ гэргүй гараһан ~~~ Гэлэн хүншни одоо иигээд лэ, ~~~ Малгай табибал манайхи гээд, ~~~ Маргааша болобол танайхи гээд ~~~ Ябажал байна даа!
- Үгы, тамни, гэрһээ гэргүй гараһан гэлэн хүн аад лэ, дасан хүреэндээ һуужа байхаяа яагаа хүмта?
- Ай, тиигэжэ яажа болохоб даа, ~~~ Гэлэн хүн хүдөөдэшье ябажа болоно даа, ~~~ Гэргэн хүн дасандашье ябажа болоно даа, ~~~ Юрэдөө тэрэ болбол тэндэ, ~~~ Энэ болбол эндэ гэжэ болзоогүй юм даа!
- Зайлуул даа, тиимэл юм бы даа, харин дуулаагүй юумэеэ дуулаба байнам.
- Тиимэ байдаг юм даа! ~~~ Ямаагаа танихагүй ~~~ Тэхэ гэжэ байдаггүй. ~~~ Ябадалаа мэдэхэгүй ~~~ Гэлэн гэжэ байдаггүй. ~~~ Иимэ болоод ерэхэлээр ~~~ Үгэхэ хүн үргэлөө мэдээд, ~~~ Абаха хүн альгаа дэлгээгээд һуубал ~~~ Үнэн һүзэгтэй ~~~ Үгэльгын эзэнэй ёһо, ~~~ Үлыжэ һуудаг ~~~ Лама хүнэй ёһо гэжэ ~~~ Энэ хоёрые хэлэдэг юм даа!
- Зай, тиигээ һаа, үбгэн лама, тамни үлдэжэ ерээд үлыжэ һууна гүт? - гэжэ шогтойгоор энеэгээд, өөрынгөө һамган тээшэ хаража: ~~~ - Эдэ ламбагайда хоол хэ! - гэхэдэнь, һамган бодожо, гал дээрэ тогоо табяад, нэгэ боро хүхэхэн бурдууг шэнги юумые һамаржа, худхажа эхилбэ.
Үбгэн лама үлдэжэ ябаһан болобошье, тэрэ һамганай худхажа шанажа байһан юумые голоһон янзатай, урмаа хухаранги, үгэ дуугүй, өөдэ уруугаа харасагаан һууна.
Удабашьегүй тогоотой юумэ эдеэн боложо, галай хажууда абаад, аягалха гэжэ: «Ламбагай, аягаяа хайрлыт», - гэхэдэнь, үбгэн лама, дурата дурагүй, аягаяа гаргажа, нэгэ үлеэгээд, һарбайха зуураа: ~~~ - Зай, тиигээд дундаханаар хээрэй! - гэнэ.
Һамган аягадань мүнөө эдеэнһээ дундаханаар хэжэ, ламада асараад барина.
Үбгэн лама ехэл шархуугаар абаад, үнэрдэн татажа, эды тэды юумэ аман соогоо шэбэр-һабир уншахадал гээд, амталан үзэнэ.
Харин тэрэнь шүлһэ адхарма тон амтатай эдеэн байшаба ха.
Тиимэ байхадань үбгэн лама эжэлэнгүй, тогоон тээшэнь үлын татажа, айхабтар ехээр амтатайрхаһан янзатай, дээрэ дээрэһээнь балгалан уужархёод, анхандаа дундаар хэ гэжэ хэлэһэндээ торожо, алей, баһа нэгые дундаар, алей, баһа нэгые дундаар гэ гэһээр хамтадаа долоон дундые һубарюулан уугаад, арай гэжэ садаа һэн ха.
Ламын садахада, һамган тэрэ үлэһэн эдеэнһээ үбгэндөө нэгэ аяга хэжэ үгөөд, баһа өөрөө нэгые хэжэ уугаад, үлдөөшыень нэгэ шабар лонхо соо юулэжэ, бурханайнгаа шэрээ доро табижархёод, булта ан бун гэлдэжэ, унтаха гэжэ хэбтэнэд.
Мүнөө үбгэн лама тугаарайнгаа боро хүхэхэн бурдууг шэнги юумые үргэлжэ амтатайрхан һанажа, үргэһэ нойроошье хүрэнэгүй, гэр доторхи хүнүүдэй унтажа, хурхиралдаад орхихые хүлеэн хэбтэнэ.
Удабашьегүй эндэ тэндэ хүнүүд хурхиралдаба.
Тиигээд бурханай шэрээ доро табяатай байһан мүнөөхи лонхотой юумын таглааень һэмээхэн мулталжа, амһар уруунь дунда хургаа шэхэжэ абаад лэ долёожо эхилбэ.
Энэ мэтээр долёо долёоһоор байтарнь, үүр сайха дүтэлжэ, лонхотой юумэнь дунда ороһон хэбэртэй болоно.
Тиихэдэнь үбгэн лама бүри саана шэхээд долёохо гэжэ, лонхынгоо уйтахам амһар уруу хүсэлжэ хүсэлжэ, хургаа түлхижэрхинэ. ~~~ Үбгэн ламын дунда хурганай дунда үень хос гэжэ абяа гараад, лонхын амһар уруу орошоно.
Тиигээд үбгэн ламын хурган лонхоһоо абтахаяа болишобо, татана татана, бии үгы шадалаараа бодоодшье татана, һуугаадшье татана, тата татаһаар байтарнь, ламын хурган улам хабадажа, яагаашье һаа һөөргөө гарахагүй болошоно.
Хоноһон лама үглөөгүүр хургандаа лонхыень шагтагалаад бодохо гэдэг юун гэһэн юрэндэггүй муухай ябадал болохо юм.
Яабашье энээниие газаа гараад лэ, модо шулуугаар бута сохижорхихо юм байна.
Тиигээгүй сагта энэ хурган лонхо сооһоо амархан абтахаяа болёо байна гэжэ һэмээхэнээр газаа гарашана.
Газаа гараад, һүниин бүрэг бараг харанхыда нэгэ юумэ гэтэжэ, маряажа ябаһан шэнги, тон аалиханаар тэрэ лонхоёо бута сохихо модо шулуу хараашалан ябатарнь, тэндэ хониной хорёогой хажууда түшүүлжэ хэһэн бишыхан һарабша доро нэгэ малагар юумэ сайбайжа харагдаба.
Үбгэн лама тэрээниие харан гэхэдээ һэм гэжэ, байза, энээхэн эмээлэй бүүргые лонхоороо оншотойхоноор сохижорхихо юм байна гээд, хажуудань ошожо, хургандаа шагтагалдажа ябаһан лонхоороо далайжа далайжа, сохижорхин гэхэдэнь, нэгэ юумэ шалд гэшоод: «Ай, ёо-ёо-ёо, абытээ! ~~~ Алажа байнал», - гэжэ, хони манажа хэбтэһэн малаан толгойтой хонишон үбгэн бархираад бодожо ерэбэ.
Тиихэдэнь үбгэн лама, ухаа мэдээ табин, саашаа хорёо зубшаад харайшана.
Харайжа ябатарнь, тэндэ хорёогой хажууда уяатай хэбтэһэн зуудаг нохой дороһоонь ехэ сошормогоор аржаганажа, һаб-һоб гээд аһажа, ламын банзалые хахара татажархихадань, бүри ехээр бархиржа, абыш гээд, тэндэ хэбтэжэ байһан тэмээнэй дээрэһээ тэбэреэд унашаба.
Тиихэдэнь тэмээн ехэ сошожо, орьёго-торьёго гээд, бодон харайжа, гүйшэнэ ха.
Үбгэн лама ухаа мэдээ алдаһандаа яабашье һалахагүй, тэмээгээ улам бүри шангаар хабшаһаар хабшаад, хашхаргаа хуугай табихадань, тэмээншье улам улам жэгшэжэ, харайһаар харайгаад, орон юулэжэ арилшана.
Үглөө үдэрынь болобо, мүнөө үбгэн ламатан ямар нэгэн газарта эрьюу тэнэг болошоһон юм шэнги, гартаа лонхо шагтагалһан хэбээрээ, хахад самсатай, хахархай банзалтай болошоһон харайжа ябана гэжэ дуулдаһан гэхэ даа!
НОЁНОЙ ХҮБҮҮН
Нэгэ ехэ ноён байһан юм гэхэ. ~~~ Тэрэ ноёной гараһаар ганса хүбүүниинь ухаа муутай уймар юумэ һэн ха.
Эсэгэ ноён үбгэрөөд байхадаа, энэ тэнэг хүбүүнэйнгээ тухайда элдэб юумэ бодожо, ехэл һанаа сэдьхэлээ зободог байгаа һэн.
Тиигээд тэрэ ноён нэгэ үгытэй ядуу хүнэй нюдэндөө галтайхан басагые һунгажа олоод, дурагүй байтарнь, баян ноён нэрэ алдараараа барюулжа асараад, мүнөө тэнэг хүбүүндээ һамган болгожо үгэбэ ха.
Тииһэнэй һүүлдэ, удабашьегүй, ноёной бэе муудажа, үхэхэ болоод байхадаа тэнэг хүбүүгээ хажуудаа асаржа, һүүлшынгээ гэрээд үгэ хэлээ һэн ха. ~~~ - Зай, хүбүүмни, ши ойлгоно гүш? ~~~ Би үхэхэ болоод хэбтэнэ гээшэб! ~~~ Шинии энэ хатыешни ухаатай һүбэлгэн хүн гэжэ һанагшаб, тиимэ хадань ши болбол энэ хатанайнгаа хэлэһэн үгэ заабариһаань нэгэшье гарангүй ябаарай! - гэжэ захяад, наһа бараба.
Тэрэнэй хойно мүнөө ноёной тэнэг хүбүүн эсэгэ ноёнойнгоо үе залгамжалха гэһэн тэрэ сагай хуули заншалай ёһоор ноён боложо һуугаа һэн ха.
Энэ хүбүүнэй ноён болоод байхада, өөрынь харьяата болохо хоёр хүн архиин һогтуугаар наншалдаа хэжэ, нэгэнь нүгөөдэдөө айхабтар ехээр булигдажа, таһа сохюулшаба ха.
Энэ сохюулагша хүн хэды ехээр хоро үһөө зангидаһан болобошье, харюугаа яагаашье һаа тэрээнһээ абажа шадахагүйгөө мэдэжэ, ямар нэгэн аргаар тэрээниие хардаха сэдьхэл түрэбэ һэн ха.
Тэрээн дээрэһээ өөрынгөө нэгэ хургые таһа хазажархёод, «хургыем таһа хазаба» гэжэ тэрэ сохигшо хүнөө тэрэ тэнэг ноёндоо ошожо мэдүүлээд, энэ заргыемнай таһалжа үгыт гэжэ гуйгаа һэн ха.
Тэрэ ноён тэдэ хоёрой заргые таһалха болоод байхадаа, хатанайнгаа хажууда ошожо, сохюулагша хүнэй хэлэһэн үгые байра соонь тоолон хэлээд: ~~~ - Одоо бишни тэрэ зарга таһалха болоод байна гээшэб, хүнгэн хубсаһыемни гаргажа аса, - гэбэ ха.
Тиихэдэнь хатан асууна: ~~~ - Шимни ямар зарга таһалха болоод, хүнгэн хубсаһа үмдэхэеэ һанабаш?
Хүнгэн хубсаһаа үмдэжэ ошоод лэ, тэрэ заргыень гаргуулжа абаад, таһа татажархихамни гээшэ, минии хүсэнөөр тэнсэхэ тиимэ бүхэ, таһархагүй юун байха һэм даа!
- Ай, тэнэг адхамар, зсэгэшни наһа дүүрэхэ дээрээ шамда юун гэжэ хэлээ һэн бэ?
- Мартажархёоб!
- Эсэгынгээ гэрээд үгые мартажархёоб гэжэ манхыжа һууһан ши юу ойлгохобши даа!
Зарга гээшэшни хүсөөрөө татахада таһаршадаг һур дээһэн бэшэ, тэрэшни ондоо байдаг юм, - гэжэ хэлээд, абдар сооһоо гоё һайн хубсаһыень гаргажа үмдэхүүлээд: ~~~ - Зай, ши ошоод байхадаа олон юумэ дуугарха хэрэггүй, хамараа хараад һуугаарай!
Тиигээд, тэрэ хоёр заргатай хүнүүдые урдаа асаржа зогсоогоод, та хоёр юундэ наншалдаабта гэжэ асуугаарай.
Тэрэнэй һүүлдэ хургаа хазуулһан хүнэйнь хургые үзэхэш, хэрбээ тэрээнэйшни хурган тэбхытэр хазагдаһан байгаа һаа, тэрэшни хургаа заабол өөрөө хазаһан байха, харин тиимэ бэшэ байгаа һаа, үнэхөөрөө хүндэ хазуулһан гэжэ мэдээд, заргыень таһалаарай, - гэжэ заагаад табина ха.
Тэнэг ноён хатандаа заалгажа заалгажа ошоод, айхабтар томоотой янзаар һуужа, хоёр заргатай хүнүүдээ урдаа зогсоогоод, хургаа хазуулһан хүнэй хургынь үзэнэ.
Үзэн гэхэдэнь, тэбхытэр хазагдаһан байба ха.
Ноён тэрээнииень заажа: ~~~ - Аа! ~~~ Ши өөрөө хургаяа хазаһан байнаш, - гэжэ тэрэ хүниие таһа хараагаад, ялада унагаажархиба.
Тиихэдэнь тэндэ шагнажа байһан зон ехэ гайхалсажа, тэнэг гэлсэдэг энэ ноёмнай ямар сэсээр иимэ түбэгтэй заргые таһалба гээшэб, - гэлдэжэ тараа һэн ха.
Энээнэй һүүлдэ удабашьегүй, мүн тэрэ ноёной харьяата болохо нэгэ хүн һамганаараа наншалдаба. ~~~ Тиигээд эрэнь эхэнэрэйнгээ хамарыень таһа хазажархиба ха.
Тэрэ хамараа хазуулһан һамган мүнөө ноёндоо энэ болоһон ушараа мэдүүлжэ, өөрынгөө эрэ нүхэртэ гомдобо.
Тиихэдэнь ноён тэдэнэй заргые таһалха боложо, эрэ гэргэн хоёрые дуудажа гэртээ асараад, түрүүшынгээ ёһоор урдаа зэргэлүүлэн зогсоожо асууна. ~~~ Асууһанай һүүлдэ хамараа хазуулһан эхэнэрэй хамарые үзэнэ.
Үзэхэдэнь тэбхысэ хазажархиһан байба ха.
Тиихэдэнь ехэ сухалтайгаар: ~~~ - Аа! ~~~ Тэнэг эмэ өөрөө хамараа хазаһан аад, эрэ нүхэрөө хардажа байна хаямши.
Ноёной тиигэжэ ганиран, хараан байхадань, хамараа хазуулһан мүнөө эхэнэр мүргэжэ: ~~~ - Ноён, хайрлыт!
Үнэхөөр эрэмни хазаа юм лэ даа, би өөрөө хайшан гэжэ хамараа хазалтай гээшэбиб, - гээд уйлажархина.
Тиихэдэнь тэндэ шагнажа байһан хүнүүд нюур нюураа харалсажа: ~~~ - Өөрөө өөрынгөө хамар хазаха гэжэ яадаг бэлэй, - гэлдэхэдэнь, ноён ехээр уурлажа: ~~~ - Ай, хара нохойн тэнэг гүлгэд, аниргүй байгты!
Өөрынгөө хамар өөрөө хазаагүйдөө яаха юм, - гээд ганиршана.
Тиихэдэнь ноён бүри ехээр уурлажа: ~~~ - Тэрэшни заабол өөрөө хазаһан байха, би мэдэжэ байнаб, хэрбээ хамартаа хүрэхэшьегүй байгаа һаа, ямар нэгэн үндэр юумэн дээрэ гараад, хазаһан байгаа ёһотой даа! - гэхэдэнь, тэндэ байгаашад бултаараа голхоржо, уруугаа харашоо һэн ха.
ТАХУУНАЙ
Урда сагта һэн ха.
Нэгэ дасанда иишэ тиишээ гүйдэлтэй, эмшэ гүрэмшэ, тарган пилхагар, табхар улаан лама байһан юм ха.
Энэ ламын хажууда хүдөөһөө һаяхан асарһан, нэгэ үгытэй хүнэй хүбүүн, тархагар харахан Тахуунай гэдэг, байгаа һэн. ~~~ Энэ Тахуунай гэдэг эдихэ хоолгүй, үмдэхэ хубсаһаар ехэ тулюур, ямар нэгэн хөөбэреэ шэрэһэн хонин шэнги, онги набта һүрэжэ, улаан мяхаа харуулан, үл хоол таһаржа, үлэдэжэ харанхалжа ябадаг байгаа һэн.
Ламынгаа хүдөө газаа зайжа ябахадань, тэрэнэйнгээ бообо саахарыень өөрөө мэдээд эдижэрхидэг болобо ха.
Лама нэгэтэ, саахар бообынгоо бага болоходо: «Үгы, энэм яахадаа бага болоноб», - гэжэ гайхан байтараа, хай, энээхэн Тахуунай гэжэ шолмомни эдижэрхинэ гээшэ ха гэжэ һэжэглээд, хамаг юумэеэ хаб-яб гэтэр хаадаг, хабхагладаг болоо һэн ха.
Нэгэ үдэр тэрэ ламада хүдөөһөө залал ерэжэ, лама хүдөө гараха болобо.
Тиигээд хүдөө мордохо дээрээ Тахуунайгаа хажуудаа дуудажа асараад: ~~~ - Зай, ши, Тахуунай, би мүнөө хүдөө гараха болоод байнам. ~~~ Удахагүй, хэдэ хоноод, ерэхэ бэзэб. ~~~ Зай, тиигээд, минии ерэтэр юумыемни һайн хараад байгаарай, - гэжэ шэрээгэйнгээ хүндыдэ байһан хоёр гонзогор бообо гаргажа: ~~~ - Энэ хоёр бообо үгы болгонгүйгөөр һайн хадагалаад байгаарай, - гээд, тушаажа үгэнэ.
Тиигээд үүдэтэй үрхэтэй юумэеэ бултыень суургалаад, ламатаншье хүдөө гараба һэн ха.
Энэнэй һүүлээр тархагар харахан Тахуунайда хамаг юумэ хуу хаалтатай байжа, юрэдөө эдихэ юумэ элбэгээр олдохоо болибо.
Тиимэ дээрэһээнь мүнөө ламынгаа хадагалуулһан хоёр бообын тухайда һаналаа табидаг болобо.
Удабашьегүй, Тахуунайн гэдэһэн ехээр үлдэжэ, хоёр бообынгоо нэгыень хожом юуншье болог даа, тэрэ сагайнгаа шааслангаар шиидэнэ аабза гээд эдижэрхибэ ха.
Хэдэн хоноод байхада, хүдөө гараһан лама бусажа ерээд, ехэл эсэшэһэн янзатай, бишыхан һэеы гэр соогоо хоймортоо хүлөө жиижэ, хүхэ эреэн гүзээгээ дээшэ доошонь эльбэн хэбтэнэ.
Хэбтэжэ байтараа, нэгэ юумэ һанаһан хэбэртэй, тараганан бодоод, тагнагар улаан хамартаа тамхи ехээр гударжа, зунай бүхын зоходожо байһандал дээгүүр хараад: ~~~ - Тахуунай, Тахуунай аа! - гэжэ байжа ушаргүй шангаар хашхарба.
Удангүй Тахуунай орожо ерээд, ламынгаа урда ошожо, гүсын хоолой шэнгихэнээр гүлдыхэдэжэ, үгэ хэлэхыень хүлеэн ядажа, шэлэ хүзүүн дээгүүрээ дэмы дэмы эльбэсэгээн, маажасагаан байна ха.
Лама Тахуунай тээшэ сагаа эреэн нюдөөрөө хялаг-хёлог хүлзэжэ, хахир шэрүүн хоолойгоор: ~~~ - Тэрэ саанаа ошоод, үнөөхи минии хадагалуулһан хоёр бообоёо абаад ерэ! - гэжэ бадашан хэлэбэ.
Тахуунай һард гүйжэ гараад, үлдэһэн ганса бообоёо барижа ороод, ламадаа һарбайна.
Ламань муухайгаар хаража: ~~~ - Энээнэйшни нүгөөдэнь яаһан бэ? - гэнэ.
- Нүгөөдэнь энэл даа, ламбагай.
- Үгы, ши хоёр бообо намһаа абаад хадагалһанаа мэдэнэ бэзэш?
- Заа тиигээд, тэрэ хоёр бообыншни нэгэниинь яаһан бэ?
- Ай, багша ламбагай, та ойлгоногүй гээшэлта, энэ бообо болбол тэрэ хоёр бообымни нэгэниинь мүн байхаһаа бэшэ ондоо юун байхаб.
- Үгы, ши яажа байгаа золиг бэ?
Би шамһаа нүгөөдэнь яаһан бэ гэжэ асуужа байнам!
- Багша ламбагай, харин танда нүгөөдэнь энэ байна гэжэ айлдахажал байналби, яагаа ойлгохогүй хүн гээшэбта!
- Ай, хара золиг, нэгыень эдижэрхиһэн байбалтайш! - гээд, нэгэ хулһан таяг шүүрэн абаад, Тахуунай тээшэ бодон харайна.
Ламынгаа хара гүрөөһэн шэнгеэр харайн орожо ерэхэдэнь, табхар харахан Тахуунай газаашаа даб гэжэ гараад, гэр тойроод гүйшэбэ ха.
Лама хойноһоонь мүнөө таягаа далайгаад, намнажа оробо, һэеы гэрээ хоюулан хэдэ хэдэн тойролдон эрьюусэлдэнэ.
Лама ехэ эсэжэ, Тахуунайһаа холо гээгдээшье һаа, хүсэжэ нэгэтэ сохихо һанаатай, гүйжэл ябана.
Тиихэ зуураа ламаяа харахадань, тулама эсэжэ, урагшаа газар хороохоёо болишоһон юумэ амаа ангайшоод, сэлхэр-сэлхэр гүйжэ ябаба ха.
Тахуунай энеэдэһээ ехэ хүрэжэ, хэды удаа бүтүү энеэһэнэй һүүлдэ: ~~~ - Ламбагай, ламбагай аа! - гэжэ арадань гэнтэ оогложорхиходонь, лама ехэ залд гэжэ гэдэргээ хараад: ~~~ - Ай, холтоһон шолмо, эндэ ерээд ябахабшии!
Яяр яндан, хомхой хуурай холтоһон даһаа! - гэжэ баһа гэдэргээ намнахаар забдана. ~~~ Тахуунай гэдэргээ сухарижа: ~~~ - Ламбагай, ламбагай аа!
Бай, эндэтнай ехэ аягүй юумэ боложо байнал, хашаагаймнай забһараар хамаг зон ерэжэ хараад лэ, шабинь ламаяа намнажа ябана гээшэ гү гэлсээд лэ ошожо байнал, тиигээд, ламбагай, бэе бэеэ намналсахаяа болиёл даа.
Тиихэдэнь лама нюдөө ехэ болгожо, иишэ тиишээ хараашалан: ~~~ - Үнөөрөө хүн хараа гү? - гэнэ.
- Хараа, хараа!
Энеэлдээд ошожо байгаа һэн!
- Ай, халаг даа!
Хүн зоной наадан болобо хаямби.
Хэлэхэеэ яанаш, холтоһон даһаа, арил, жагандаа оро саашаа, - гэжэ бадашаад, өөрөөшье гэр уруугаа хондогод гээд орошоно ха.
Баһа тэрээнһээ хожом, хэдэн хоноод байхада, нэгэ үдэр мүнөө лама Тахуунайгаа дуудажа асарба.
- Зай, Тахуунай!
Ши юрэдөө хүн хадаа хүндэл адляар талхатайхан шүлэ гаргаад асарал даа, шадаха гүш?
- Шадаха, шадаха! - гээд, Тахуунай газаашаа гарана.
Лама, талхатай шүлэнэй ерэхые хүлеэжэ ядаһан янзатай, амаа ангайжа, шагнад гээд лэ һуужа байтараа, гэнтэ уршагад гэжэ дохёогоо угзархадань, дары Тахуунай орожо ерэнэ.
- Үгы, ши яагаа удаан болонош, ёһоор хүндэл адляар шүлэеэ гаргажа байна гүш даа?
Тахуунай урдаһаань тархяа эльбэжэ: ~~~ - Шадалаараа хэжэ, оролдожо байналби даа! - гээд мүн гарана.
Удабашьегүй, Тахуунай нэгэ тогоотой шүлэ баряад, орожо ерэнэ.
Лама урматайшаг боложо: ~~~ - Ухайш даа!
Наашань асараад, аягадамни хэл даа, харин энэшни хүндэл адляар гаргаһан шүлэн болоо гү даа? - гээд, матар шара аягаяа аршажа, урдаа табяад, тогоо уруунь харана ха.
Тахуунай ехэл хүхюун янзатай боложо: ~~~ - Юрэдөөл шадалаараа оролдожо, һайнаар хээб гэтэр, харин хүл гарынь хухаршахоо һананал даа, - гэжэ бүгдэгэшэн, аяга соонь шүлэнһөө нэгэ шанага удхаад хэжэрхин гэхэдэнь, талхаар хэһэн яар ябта хүнүүд пирагад гэшэбэ.
Лама, тэрээнииень харан гэхэдээ, ухаа табин ганиршаба.
- Юу хэжэ байгаа үһэгүй адууһан гээшэбши!
Шамайе талхаар хүниие хээд шанажа аса гэжэ хэн хэлээ юм!?
- Ламбагай, та яажа байна гээшэбта! ~~~ Танай хэлэһэн зарлигаар лэ иигэжэ хэһэн байхаһаа бэшэ минии өөрөө һанаад хэһэн зүйл нэгэшье байхагүйл, - гээд, гараа хабсаран байна.
- Би шамайе хүндэл адляар, аятайханаар шүлэ гаргаад асара гэһэн байгаа бэшэ һэн гүб?
- Зүб лэ даа, ламбагай!
Танай тиигэжэл айлдаһан хойно яахашье аргагүйдэхэдөө иигэжэ талхаар хүниие хэжэ, шүлэ гаргаһан байгаа гээшэлби, хайрлыт! - гээд дохино.
Лама галзууржа, мүнөөхи хулһан таягаа баряад, намнахаяа забдахадань, Тахуунай аалиханаар. ~~~ - Ламбагай, ламбагай! баһал намайетнай ламаяа газаагуур намнажа ябана гэжэ хүн зон хэлсэхэнь гээшэл даа, газаагуур хүн зон олон байнал, - гэхэдэнь лама: ~~~ - Ах-х даа, сааша, - гээд һуушана.
Энээнһээ хойно хүдөөгэй нэгэ баян хүн тэрэ ламада нэгэ хониной бүхэли мяха асаржа үгэбэ.
Лама Тахуунайгаа хажуудаа дуудажа асараад: ~~~ - Энэ мяхые үргэжэ абаашаад, амбаар соогоо үлгэ, тиигээд үүдыень бүхөөр хаагаарай! - гэбэ.
Тахуунай мүнөө мяхыень арай гэжэ үргэлөөд, амбаарта хэхэ гэжэ гараа һэн ха.
Ламашье түлөөһэгүй тарган мяхатай болоһондоо олзуурханги, байза үглөөдэр нэгэ удаа һайн гэдэг бууза хүүлэжэ эдихэ юм байна гэжэ айхабтар тэнюун байдалаар тэрэ үдэрөө үнгэргэбэ.
Гэнтэ газааһаа Тахуунай ухаа мэдээ табиһан юм шэнгеэр гүйжэ ороод: ~~~ - Ламбагай, ламбагай! ~~~ Үнөөхи хониноймнай мяхые абаад гүйшэбэл, яаха гээшэбибди? - гэжэ айбалхайгаараа амилан байна.
Лама нюдөө ехэ болгожо, ёрхогод гээд: ~~~ - Ай, яаһан хара золиг гээшэбши, юундэ эндэ байгаабши, ябыш хойноһоонь! ~~~ Модо баряад, үтэр түргөөр, - гэжэ галзуурһан юм шэнгеэр хашхархадань, Тахуунай ламынгаа хажууда байһан хара зандан тулуурыень һарбад гэжэ абаад, гүйжэ гарашаба.
Лама үгсэгэшэн, һууридаа зохихоёо болижо, бодон харайн, гэр соогуураа иишэ тиишээ гүйсэгөөн, шоншорон ябатараа, гэнтэ уйдхартай утаар шуухиран, ошожо уруу духа болон һуушана.
Иигэһээр нилээдгүй үни болоһон хойно мүнөө Тахуунай гартаа нэгэ аягатай юумэ баряад, аалиханаар орожо ерэнэ.
Лама үлэгэшэн, нидхэеэ буулганги муухай нюдөөр хаража: ~~~ - Зай, яабаш, хүсэжэ асарба гүш? - гэжэ абжагад гэн асууна.
Табхар харахан Тахуунай ажаггүйхэнөөр ябажа, урдань ошоод: ~~~ - Ламбагай! ~~~ Би тэрээнэйнгээ хойноһоо намнаһаар намнаад, аяар тэрэ хойно хүсэжэ ошон гэхэдэмни, түрүүшын бүлэгыень айлдажа дүүргээд, һүүлшынь бүлэгтэ ороод айлдажа байгаа гээшэ. ~~~ Харин тиихэдэнь, ашата ламбагай, танайнгаа барюулһан алда хара тулуурые үргэжэрхихэдэмни, харюудань «багша ламадаа баряарай» гэжэ аяга хара гүгэл хайрлаад, янгаа ягнаад, дангаа дагнаад, Улаан хадын үбэртэ отошын һуга табихам гэжэ заларшоол даа, - гээд, гартаа барижа байһан аягатай хара юумэеэ ламынгаа урда абаашаад табижархиба.
Лама абжаганан: ~~~ - Юун гэжэ тэнэжэ байна гээшэбши, энэ аягатайшни ямар юумэ гээшэб?
Тахуунай тархяа эльбэжэ, гэдэргээ сухаряад: ~~~ - Харин энээниие гүгэл гээшэ гэжэ айлдаа һэн.
- Юун гүгэл!
- Хэн үгөө гэжэ хэлэнэ гээшэбши?
- Һайса таняагүйб, габжа юумэ гү, гэбшэ юумэ гү, харахадамни хара үһөөр үһэлһэн, хажуу тээгээ хөөбэритэй, ута шорногор хамартай, олон хурса шүдэтэй, хоёр хабхаг шэхэтэй, хойноо зүүһэн сабиратай - эгээл иимэ юумэл даа!
- Ай, дэмырһэн адууһан!
- Айлдажал мэдыт даа!
- Юугээ хэлэнэ гээшэб энэ тэнэгшни, - гэжэ нюдөө хялам-хёлом гүүлэжэ, тэрэ аягатай юумыень абажа, үндөөд үзэн гэхэдээ, үгэ дуугүй таягаа баряад, Тахуунайе намнажа гарана.
Тахуунай, хүсэгдэнгүй, хүдөө нютагаа гүйжэ арилшоо һэн ха.
БОДИНСЫ ҮБГЭН
Боролжото хүндын адагта Бодинсы үбгэнэй бууса гэжэ оройгүй орбогорхон хара гэрһээ утаа гаража, урагша хойшоо уняар татан байдаг юм һэн ха.
Бодинсы үбгэн нэгэ үглөөгүүр эртэлжэ, боод борогшо гүүгээ бүха модон тэргэдээ хуллөөд, Хара уһатын харгыгаар хахинуула хахинуулһаар, Хабшуугай булан арай гэжэ хүрэбэ.
Үбэлэй наран үдэ шахажа, үхэр малай уһалалган, эдеэлэлгэн болобо хэбэртэй, айл бүхэнэй газааһаа арба хорин үхэрнүүд гараад лэ, соолгын харгыгаар субанад.
Бодинсы үбгэн дагдагархан хүдэһэн дэгэлтэй, дахагүй аад лэ, даарашаһан хэбэртэй, бээрэнги амаар «һылоо» гэжэ һэнгэргүйхэнөөр абяа гараад, борогшо гүүгээ боожынгоо үзүүрээр буулгажа, уурлаһан янзатай, уралаа зуугаад угзарна.
- Ай, зайлуул даа. ~~~ Арга тулгараагаа барагдаһан адууһан гээшэ гүш?
Удабашьегүй, Түшэмэлэй Пархайн газаа түлхихэ тооной хүрэжэ, борогшон дороо боолтын шэнээхэн үбһэ табижа үгөөд, гэртэ ороходонь, Гэндэн Пархай хоёр таба сагаанай борхожы сохижо һууба.
Пархайн танхагар бүхэтэй тарган харагша һамганай тарагты гэжэ хажуу тээһээнь хараал шэрээл табижа, аяга шанагаяа аймшагтай шангаар хар-яр гэтэр хаялан шабалан һууһан үе байгаа.
Бодинсы үбгэн бурханда мүргэжэ дүүргэһээр, мэндэеэшье хүсэд хэлэнгүй, мэгдэһэн янзатай: ~~~ - Болиит, болиит, борхожышондо бү һаалта хыт!
Буруулагдажа һууһан хүндэ бузар хашартай юм лэ, - гэжэ гэргэн тээшэнь пяар-пяар дуугарха зуураа һахалдаа хүрэшэһэн мүльһэ һалгаажа ядан байна.
Пархайн хара һамган юушье дуугарнагүй, юрэдөөл Бодинсы үбгэнэй боһосолдохо, сэсэрхэлдэхэ юумэдэ хабархажа хабжаганажа ородог зантайень мэдэдэг дууладаг аад лэ, бурхан зайлуул, намһаал саагуур байг гэжэ зүрхэ алдашаба хэбэртэй, бүтүүхэн ошоод, тэндэһээ шэрдэг асаржа, галай хажууда дэбдижэ, һуугты наашаа гэбэ ха.
Гэндэн Пархай хоёршье хаартаяа хам гэжэ бодоод, Бодинсы үбгэнтэй золголдожо, амар мэндэеэ хэлсэһэнэй хойно ан бун боложо, бултаараа һуунад.
Тамхи таряагаа залалсажа, тарган тайбан ондо орожо байһанаа хөөрэлдэжэ эхилнэд.
Пархайн һамган пад харахан горшоогоо ушааг дээрээ углажа, ольһотойхон шэнэһэн сусалаа удхалан, ошотосо пишаганаса уруу гэдэргэнь урбуулна.
Бодинсы үбгэн түрүүтэй бултаараа зэргэлэн, сайлаха зуураа хүн бүхэн хөөрэхэ дуратай, үгэ үгэеэ дээрэ дээрэһээнь үрдилдэжэ байжа, өөр өөрынгөө үзэһэн һанаһан юумые, үниин, һаяыншье һаань, ээлжээ эхигүйгөөр нилээд удаан бабаралдаһанай һүүлдэ Бодинсы үбгэн сайдаа садаад: ~~~ - Зай байза, энэшье иимэ байна даа!
Үргэлжэ зондо суутай болошоһон үгытэй Бодинсын үүсэ үбэлэй хахадта дууһаал һэн бэзэ.
Хүгшэнэйнгөө хөөһөөр бөөлжэхэдэнь, нохойнгоо нооһоор бөөлжэхэдэнь, баяшуулай, ноёшуулай газаагуур үхэһэн бүдэрһэншье һаа, үүрэһэн гэмтэһэншье һаа бүрһэтэй дорһотой юумэ үнэтэй үнэгүйгөөр олдохо һэн хаяа гээд, үлэн хүн үргэһэгүй гэжэ харин үүр сүүрээр бодожо, энэ ябана гээшэб.
Таатай зохид юумын байгаа һаань, таниһан үзэһэн нүхэд хадаа хэлэжэ үгыт, - гэбэ ха.
Тиихэдэнь Пархай гэнтэ нюдөө ехэ болгожо, шэггүй нюуса юумые хэлэһэн шэнгеэр шэбэнэн татажа: ~~~ - Эгээ энэ унзад ламбагайтанай ушаргүйхэн тарган улаагша гүүн гэнтэ унажа үхэшэһэн байна гээшэ, би өөрөө тэрээниие арга хургыень оложо абаха гэһэн аад лэ, али юумын бэрхэтэйдэ, буруу шороо дайрабал, боомооршье үхэһэн байгаа юм аалам гэжэ айдаһамни хүрөөд, болишоо һэнби.
Харин та, этээрхэхэ һэжэглэхэгүй байгаа һаа, тэрээниие өөрөө мэдэнэ бэзэт, - гэнэ.
Бодинсы үбгэн маһагашан: ~~~ - Юун тэрээнһээ этээрхэхэ гэжэ, энэ һуугааша үбгэн Бодинсые бооморжо үхэбэ гэжэ дуулахагүйт.
Ябаһан хүн яһа зууха, хэбтэһэн хүн хээли алдаха гэжэ намһаа удхатай!
Ямар эдингэ юумые хэлэжэ үгэбэш, - гэжэ үгэеэ дутуу ядуу хэлэжэ дүүргээд, иишэ тиишээ харасагаан, - иихэдээ, байза, оройхоншье боложо байна ха юм, унзад ламбагайнда ошохом гээшэ, одоо даа!
Убсансые тахиһан ламбагайнартай ойлголсохо гээшэмнай баһашье уншарагтайхан юумэ агша даа, - гээд, Бодинсы үбгэн һууриһаа бодожо, урбуулга һорһон малгайгаа орой уруугаа даражархёод, урматайхан янзаар огдогошон, газаашаа гарахадань, Пархай мордохуулха гэжэ хойноһоонь гаралсаба.
Удабашьегүй, Улаагантын хүтэлөөр ото гаража, унзадай буусын шанха хойноһоо боод борогшон, буха тэргэ, Бодинсы үбгэн гурбуулан табижа оробо.
Унзадай хоёр нохойнууд угтажа ерээд, урда хойноһоонь боһожо боохоншолжо ябуулнагүй.
Бодинсы үбгэн хороо бусалхадаа: «Сыдь! ~~~ Унзадай гэргэнэй угаадаһа эдиһэндээ омогшобо гүт, харин уур муутай Бодинсытой дайралдажа, борто хоншоорхонуудаа хуха сохюулжархибат, шүдхэрхэнүүд газари!» гэжэ хараа харааһаар, сэб сэхэ сэргэдэнь ошожо бууба.
Урдуураа зэргэлһэн олон ногоон сонхотой ута сагаан байшан гэрэйнь орой дээгүүр хоёр сагаан хоолой харагдажа, тэрээнһээнь баяр хара утаан бааяна.
Урда хойто үүдээрнь орохо гараха хүнүүд олон, эм дом залаашан юм гү, эдеэ хоол баряашан юм гү, үбһэ түлеэ шэрээшэн юм гү, үхэр мал адуулаашан юм гү, бү мэдэе!
Юрэдөөл Бодинсы үбгэнэй буухада угтажа абаад, орогты, морилогты гэхэ хэншье үгы бэлэй.
Бодинсы үбгэн унзад ламбагайн ута сагаан үргөөдэ һэггүй һэмээхэнээр орожо, «арьяа баала» гэжэ аман соогоо аалиханаар шэбэнэн, арбан хургаа ара хулхайдаа алад гаратар наманшалан, гурба мүргэжэ, унзад ламын урда ошоод тонгойно.
Унзад лама улаан хабшагтай омолиин шэнээхэн номоо гаргажа, орой дээрэнь пас гэтэр адис табижархёод, «арагшаа, арагшаа» гэжэ аман соогоо айхабтар хашамал бүдүүн хоолойгоор борхиржо, бурхан тээшээ хилам гээд харана.
Бодинсы гэдэргээ сухарижа, альгаа хабсаран, аалиханаар амар мэндые айлдахан дохёод, ламбагай, танай лагшан бэе тайбан байна гү гээд асуухадань:
- Һайн байна, зай, та хүнгэн һайн гү?
Тэндэ һуугты! - гэжэ гараараа шэрдэггүй шэрдэмэл хооһон оёор заана.
Бодинсы үбгэн пеэшэнэйнь хажууда сомсойн һуугаад, толгойгоо дэмы дэмы эльбэсэгээн, унзад ламбагай, унзад ламбагай гэн гэн худал үнэн хоёрые холин байжа, олон табан юумые ээлжээ эхигүйгөөр хөөрэжэ эхилбэ.
Унзад ламбагайшье урматай хухюутэй боложо, урагшаа дабшан татаад: ~~~ - Зай, тиигээд, хэр гээшэб, - гэжэ альгаа ташан, дээрэ дээрэһээнь пишаганаса, ташаганаса энеэнэ.
Энэ үедэ, унзад ламын убсанса хэбэртэй, уймаршаг янзын ута сагаан һамган, нүгөө таһалгын үүдээр гаража ерэһээр, тунгаасагүйгөөр унзадайнгаа хажууда зэргэлэн һуугаад: ~~~ - Баруун нюдэмни дээрээ гэнтэ татажархибал, эхэнэр хүнэй баруун нюдэн татахадаа балай һайн бэшэ байгаа юм, тээсгэн һая эгээл тон адлиханаар иигэжэ татаһанайнь һүүлдэ, удаашьегүй, адуун дээрэхи атар тарган байтаһамнай үхэшэнэ һэн, мүнөө баһа ямар юумэдээ ёрлобо гээшэб, - гэн, унзад тээшээ харана.
Унзад убсансынгаа урдаһаа мэгдүүгээр хаража: ~~~ - Үгы, баһа татана гү? ~~~ Яагаашье! - гээд бурхан тээшээ хилам гэжэ урдаа, шэрээ дээрэ, табяатай байһан шоогоо һарбагад гэжэ абаад, аман соогоо шэбэр-һабир юумэ уншажа эхилбэ.
Бодинсы үбгэн урматайшаг нюураар убсанса тээшэнь хараад: ~~~ - Үгы байза, убсанса абгай! ~~~ Минии ерэхые зүгнэжэ, магад, татаһан байгаа бэшэ гү? - гэнэ.
- Яахадаа танай ерэхэдэ татаха болоһон юм, тиимэ ёро ёдого ороод һууна бэшэ ха юмта!
- Бай, бай, убсанса абгай, арайшье тиигээд бү хэлэжэ орхигты!
Энэтнай ушартай байжа болохо: та энээнэй урда мүнөө хэлэгшэ тарган байтаһанайнгаа гарзалхые өөрынгөө зүн бэлигээр тухайлһан байна ха юмта.
Тиигээд байхада тэрээхэн гарзалһан байтаһандатнай буруу зүб хоёрой нэгэниинь болонол бэзэ гээд, хүнгэхэнөөр тааралсаа һаа, абаад ябашаха һанаатай, танай урдаһаа хаража һуугааша Бодинсы үбгэн ерээд һууна гээшэб!
Харин тиимэ дээрэһээ минии ерэхые зүгнэбэ бэшэ хаяат гэжэ хэлэһэн байналби.
Үнэхөөрөөшье зүн бэлигтэтнай тэмдэг үзэгдэһэн байгаа гээшэ ха.
Хойто намарай хоёр буруугаар гэжэ мүнөө үхэшэһэн байтаһаяа үгэгты гэхэеэ сэхэ ерэһэн хүн гээшэб. ~~~ Зүбшөөгты! - гээд, унзад убсанса хоёрой нюурнуудые ээлжээгээр хараад һууна.
Унзад ламатан мүнөө орхихо гэжэ баряад һууһан шоогоо урдаа табижархёод, убсанса тээшээ хаража: ~~~ - Зай, шимни юун гэхэ һэмши, намарай хоёр буруугаар гэнэ ха юм.
Үгы юрэдөө үхэһэн гүүмнай үндыжэ, дүрбэн хүлынь найма боложо бодохонь бэшэ гээшэ гү, ээ? - гэжэ асууһан абяа утаар татаһанай һүүлдэ һолһол гэһэн һулахан билдууша энеэдээр һы-һы-һы гэжэрхёод: ~~~ - Үгы, Лубсан-Даримни, Бодинсы үбгэнэй ерэжэ, тэрэ үхэһэн гүү хотон сооһоомнай гаргажа абаашахыень алдахагүй, зүн бэлигтээ оруулаад байбалши! - гээд, айхабтар ехээр амаа ангайжа, лас-лас энеэнэ.
Бодинсы үбгэн духаяа мэлиилгэжэ, һүрхэй үнэншэ шарай харуулһан янзатай: ~~~ - Унзад ламбагай, убсанса абгай хоёрни, харин хэлэһэн, һанаһан соомни зүбшөөжэ хайрлабалта даа, һайн даа! - гээд дохижо, толгойгоо эльбэдэхэнь, убсанса тодожо абаад: ~~~ - Үгы, яагаа улам саашаа сарбуу шүүрээд орхибот.
Би һанахадаа гурбан буруу болоо һаа яаха юм гэжэ һанаха байналби, - гээд хазагашан һууба.
Убсанса улагад гэжэ унзад тээшээ тунтагад гээд: ~~~ - Танай хэлсэһэн наймаа хэзээ зүб бологшо һэм даа! ~~~ Хүнэй хэлэһэн соо болошогшо бэшэ аал даа! - гэжэрхёод, һард бодожо, зүүн таһаг уруугаа үүдээ няд гэтэр хаагаад орошобо.
Бодинсы үбгэншье үхэһэн гүүетнай шэрээд лэ, үүрэй сайха хүрэтэр өөрынгөө гэртэ хүрэнэл бэзэб.
Һанаа зобохо юумэгүй гээшэ, зай, баһа дахин баярые хүргэнэм! - гээд, малгайгаа үмдэжэ, бүгдэгэшэн газаашаа гаража ошоно.
Үдэшын сагаан жабар манаржа, үбэлэй сиидэгэр хүхэ тэнгэридэ одо мүшэд ялалзан байба.
Бодинсы үбгэнэй буха тэргэ хахинажа, боориин хаяагаар үнгэрхэдэнь, Буладай Аюушын нохойнууд бороно хэбэртэй, һаб-һоб гэлдэнэ.
Бодинсы үбгэн һанана. ~~~ «Юрэдөө энээхэн шэрэжэ ябаашаһаамни гурбан хурга арьбан гараагүйшье һаа, сохомтой хоёр хурга арьбан гарахал байха.
Зай, эндэһээ иишэ гэртээ хүрэтэрни боод борогшон буха тэргэ хоёрыемни, бурхан бии юм һаа, туһалаг даа!
Тиигэ тиигэһээр тэрэ һүниин жабарые нэбтэ сохижо, үглөөнэй үүр хираанаар өөрынгөө газаа тулажа ерэхэдээ, үбгэнэй зосоо уужам болобо хэбэртэй, буха модон тэргэһээ боод борогшо гүүгээ мулталба.
- Бөөрын шэнээн өөхэ залгижархиһан бүргэд шубуун бүтэн ерэбэ гээшэ хаяаб даа! - гэжэ һанаагаа амаршаһан янзатай омогоор дуугараад, гэртээ орошоно.
Орон гэхэдэнь урдаһаань уни бутарма дулаахан агаар угтажа, урихан зантай хүгшэниинь хүнжэл сооһоо һуха харайн бодоод, хүхэ борохон сайгаа шанажа эхилбэ.
Бодинсы үбгэн урматайхан хүхюу шарайгаар хүгшэн тээшээ хаража: ~~~ - Хүн наһаяа нэгэдэһэн хүгшөөдэймни, хүлеэжэ ядажа байба гүш?
Бишни унзад лама убсанса абгай хоёртой наймаа хэжэ, найман хүлөөрнь шабар гэшхүүлээд, арьбантай, далантай айхабтар тарган гүүень абажа ерэбэлби.
Тэрэшье яахаб даа, тэрэнэй тухай юумые үзэһөөр лэ ябаһан хоёр хаямди даа.
Хожом хойто үеын хүнүүд үгытэй хооһон Бодинсын үлэдэхэ ядахадаа үхэһэн мал суглуулжа эдидэг болоһон тухайда хэлсэжэ, хайрлажа харамнажа һууха сагтань намда хэды ехэ эшэгүүритэй мэтэ байхашье һаань, энэ һуугааша Бодинсы тэрээниие дуулаад, улайха сайха бэшэ ха юм даа! - гээд, эльгэ хатажархиһанайнь һүүлдэ, сай эдеэн болобо хэбэртэй.
Үдэр һүни хоёр үргэлжэ хойно хойноһоо ябажал байна.
Үбгэ һамган хоёр үбэлэй түргэн хүйтые үнгэргэжэ, хабарай хахир үеые угтаад, хангалтама хара хүхэ ногоо гэшхэбэ.
Үетэ юумэ тэниижэ, үһэ даахияа гуужаажа, зунай зохид һайхан саг ерэжэ, һүүлээрнь нам дулаахан намарай саг болобо.
Болзоото юумын болзор дүүрэжэ, хэлсээтэ юумын хэм хүсэжэ, абаха хүн ангалзажа, үгэхэ хүн үндэлзэжэ эхилбэ.
Үнгэрһэн үбэл үхэһэн гүү зээлеэр абажа эдиһэн үгытэй Бодинсындо үхэрэй буруу үгыл хадаа үгы хамнай, үлүү олон юумэ хэлэхыншье хэрэггүй.
Бодотой үнэниинь элирхэдээ, Бодинсы үбгэнэй газаа хоёр бурууһаа байха гансашье буруугай газар гэшхэжэ ябаһые үзэһэн хараһан хүн үгы байба.
Тиихэдэнь унзад лама убсанса хоёр гайхалсан һуутараа: ~~~ - Юун гээшэб, хувараг хүниие хууража, эд зөөрииень эдиһэн, абаһан хүн энэ наһандаа эзэн хаанай хууляар хэһээгдэхэ ёһотой ха юм, хойто наһандаа эрлиг хаанай хууляар хэһээгдэхэ ёһотой ха юм.
Удабашьегүй, унзад ламбагайн бурууе абаашаха гэжэ Будын Базар Бодинсы үбгэнэй газаа гүйлгэжэ ерээд, хашхарба.
Бодинсы үбгэн бултайжа хараад: ~~~ - Орыш наашаа! - гэбэ.
- Орохо аргамгүйл, яаранам, унзад ламбагайн хоёр буруу абаашахаяа ерээб, заажа үгыт! - гэнэ.
- Арила саашаа, али тэнэг ламанарай буруу зүбые энэ уруу һурагшалжа ябаабши! - гээд, үбгэн Бодинсы үүдэеэ яб-таб гэтэр хаажархиба.
- Үгы, яана гээшэб иихэдээ. ~~~ Байза, энэшни намда туулгажа табиха буруутай юм гү, али үгы юм гү, - гээд, морин дээрээ иишэ тиишээ эрьелдэн, хорёо хуһамаг уруунь хараашална.
Буруу зүбөөшье мэдэхэеэ болишоһон Бодинсы үбгэнтэй боһосолдо болишье адли даа, - гээд, буруулан саашаа хатаршана.
Энээнэй хойно унзад лама убсанса хоёр Будын Базарһаа Бодинсы үбгэнэйдэ ошоод ерэһэнэйнь тухайда асуужа, уур сухалаа багтаажа ядан улагашалдажа, малагашалдажа һууба.
- Зай байза, тэрэ хара дамсарайе хайшан гэхэ, яаха бэлэйб, юрэдөөл эзэн хаан эрлиг хаан хоёрой байгаа сагта Бодинсы үбгэндэ буруугаа эдюулхэгүйл байхаб даа! - гээд, унзад ламбагай хамартаа тамхи һугшажархёод, хатуу хурса байһандань хабархаһан янзатай, үхэрэй буха шэнгеэр өөдөө хараад шантайна.
Убсанса хажуудань урал амаа жомболзуулжа байжа, һайбар жороо хатар табиһан шэнгеэр: ~~~ - Халаг даа, хайран үхэһэн гүүнэйнгээ мяхые, буян бурхан гэжэ мэдэхэгүй Бодинсы үбгэндэ миин эдюулхынгээ орондо, барлаг зарасадаашье, Барда Хоройшо хоёр нохойдоошье хаяжа үгөө һаамнай хэды хуби дээрэ бэлэйл.
Хорондо хорон, хошхоногто өөхэн гэжэ заабол гулваада мүргэжэ, гол амииень шобторуулжархихада яаха юм, - гэн, толгойгоо хазагашуулан, Базар тээшэ хараад: ~~~ - Ламбагайда энэ бэеэрээ мори тэргэлээд орхи, - гэбэ.
Унзад лама убсансынгаа үгэһөө нэгэшье гарадаггүй, урдаһаань хараад уяршаһан байдалтай уралаа томбойлгожо, эрхэлүүлһэн зөөлэхэн үгөөр зүбшөөгөөд, һуудаг зантай аад лэ: ~~~ - Зай тиигээд, гулваагайда ошожо ерэхэмни гү?
Нэгэ хоёр аяга манжа үнжэгэтэйхэнөөр һайханаар шануулаад асарал даа! - гээд хоолойгоо заһажа, ехэл томоотойгоор энэ тэрэ юумэеэ эмхилжэ, эрхи, шоо, үбэрэйнгөө ном гэхэ тэргүүтэнээ үбэртэлнэ.
Удабашьегүй, унзадай газаа хүнгэн жороо тэргэдэнь хүрин бууралыень хүллэһэн, ород гүрэмэл хоорпо соонь олбог шэрдэг дэбдинхэй, Будын Базар боожо баряад, хоозол дээрэнь һуужа байба.
Базар гэдэргээ нэгэ удаа ялагад гэжэ: ~~~ - Хайшаа? - гэбэ.
- Яагааб, тэрэ саанашни харгы байна хаям, гулваагайда ошохобди!
Хойнонь хоёр-гурба хоноод байхада, Холхондойн Цэбэгэй гэртэ Хубитын гулваа дуудана гэжэ Бодинсы үбгэндэ элшэ ерэбэ.
Бодинсы үбгэн гүүтэһэн лэ буха тэргэ борогшон хоёроо холбожо, Холхондойн Цэбэгэй гэртэ Хубитын гулваа хотогорой бургааһан хоёр хүлеэжэ байгаа һаа байнал бэзэ гээд, ялхи добын хоймороор яаралгүйхэн яба ябаһаар ошоно.
Ошон гэхэдэнь олон морин уяатай, олон зон хүлеэнхэй байна хэбэртэй.
Орон гэхэдэнь управын гулваа баруун тээ ууртайшаг, унзад лама хойморто урматайшаг һуужа байба һэн ха.
Бодинсы үбгэн бурханда мүргэжэ, булта зониие нэгэ нэгээр мэндэшэлнэ. ~~~ Адагһаань эхин хүрэтэрнь амар һайнииень асуугаад, галай баруун урда гараа хабсаран зогсожо: ~~~ - Ахай гулваа, амгалан мэндэл бэзэт, асуугаадшье яалайб.
Айһан хүнэй аман урид гэжэ намһаа удхатай, эльгэһэн элшэтэйтнай энэ үдэр золгоһоор, Бодинсы үбгэн борогшо гүүн хоёр һаяхан орожо ерэбэ гээшэ, хүлисэнэ бэзэт!
Тиигэбэ яабашье, ерүүлһэн танай зарлиг дуулажа, ерэһэн өөрынгөө хэрэг мэдэхые хүсэхэ байналби! - гэнэ ха.
Гулваа ноён гуурһа бэхэеэ гаргажа, саарһа хэрэгээ дэлгэжэ, хоолойгоо шангаар заһана: ~~~ - Зай, Бодинсы үбгэн, дуулажа байгты!
Тиигээд танай тухайда иигэжэ хэрэг мэдүүлбэ: ~~~ «Үбгэн Бодинсы үнгэрэгшэ үбэлэй үедэ хойто намарай хоёр буруугаар гэжэ хурга арьбантай гүүнэй мяха абаһан аад лэ, болзорто сагтаа түлэнгүй, эдихэ мэлзэхын һэдэлгэ гаргаба, энээн тухайдань эрид хатуу хэмжээ абажа, хоёр бурууемни хуулиин ёһоор түлүүлжэ үгэхые гуйнам», гэһэн байна.
Унзад ламбагайе бурханай хувараг, Богдын шаби һэн туладаа буруугаа абахал ёһотой гэхэ байнам.
Энээн тухайда, Бодинсы, та юун гэхэ байнат?
Бодинсы үбгэн доро дохижо: ~~~ - Гулваа ноён, маша зүб айлдажа байнат.
Тиигээд унзад ламбагаймнайшье буруугаа абахаяа үлэ гэхэгүй, зүбшөөхэл юм бэзэ! - гэбэ.
Унзад лама ехэл омогтойгоор үбгэн тээшэ хаража: ~~~ - Хоёр буруугаашье шинии хэлэлтэгүйгөөр абаха болоһоноо мэдэжэ байнам даа! - гээд, хүйтөөр хас-хас энеэнэ.
Бодинсы лама тээшэ дохижо: ~~~ - Маша зүб лэ айлдажа хайрлаба гээшэт. ~~~ Хоёр буруугаа хоюулайень абаха гэһэн хойнотнай, тэрээн тухайда би юу хэлэхэбиб, харин зүбшөөхэһөө бэшэ! - гээд, баһа ташаганаса энеэбэ.
- Зай тиигээд, миниишье ерэһэн хэрэг дүүрэбэ байна, үбгэн хүн хадаа эртээнһээ гэр тээшээ гэшхүүлхэдэмни болохо алтай, - гээд, газаашаа гарахаар забдаба.
Унзад лама үгсэгэшэн: ~~~ - Байза, байза, үбгэн!
Тэрээхэн хоёр буруугаа үглөө үдэр эртэхэн туугаад манайда асаржа үгөөрэйлзэ!
- Үгы байза, унзад ламбагай, тамни баһа юугээ айлдажа байнабта!
Бодинсы үбгэн буруутай бэшэ болоһонһоо хойшо танайхин уруу баһа юугээ туужа ерэхэ юмбиб? - гээд, унзадай урдаһаа сэхэ хараад байна.
Унзад лама улагашан: ~~~ - Дуулыт энээниие, үгэхэгүйб гэһэн хэбээрээ үертэжэ байнал, анжарыт, бурууем абажа үгыт!
Ахай гулваа! - гэн, гулваа тээшэ дохисогоон һууна. ~~~ Гулваа ёлогод гэжэ Бодинсы тээшэ хараад:
- Ши яажа байнаш?
Тэрэ хоёр буруугаа энэ дары унзад ламбагайда туужа абаашаад үгэ!
- Ноён гулваа, та юу айлдажа байна гэшээбта!
Би эдэ унзад ламаһаа үнгэрэгшэ үбэлэй үедэ үхэһэн гүүнэй мяха хоёр буруугаар гэжэ абажа эдихэдээ, үхэрэй хоёр буруугаар бэшэ, үгын хоёр буруугаар абажа эдиһэмни үнэн, тэрэнһээ бэшэ юуншье үгы юумэл.
- Ямар тиимэ үгын хоёр буруу байдаг юм?
- Үнгэрэгшэ үбэл үхэһэн гүүнэйнь мяхые эдэ ламаһаа эрижэ гуйжа ошоходомни, иигэжэ хэлэһэн байгаа: ~~~ Нэгэдэхинь хадаа үхэһэн гүүнэй мяха эди гэжэ үгэһэн би буруу. ~~~ Хоёрдохинь хадаа үхэһэн гүүнэй мяха эдихэм гэжэ абаһан ши буруу.
Эдэ хоёр гэмтэ буруу ябадалые хуулиин урда шүүмжэлхэдэ хоёр буруу болохо, хойто намар болотор хэмнай хүндэ түрүүн хэлэнэб, тэрэл харюусаха юм гээд, үхэһэн гүүнэйнгээ мяха абалсаһан байгаа бэлэйбди.
Харин мүнөө болоходо эдэ ламбагай түрүүн хуулида мэдүүлһэн туладаа хоёр буруугаа өөрөө харюусаха болоһоноо та бүгэдын нюур дээрэ зүбшөөбэ ха юм даа.
Гэрээр зон гэдэргэ уруугаа унажа байжа энеэлдээд, энэ үбгэнэй хэрэг зүб гэжэ шууяшаба.
Тэнэгһээ сэсэн хүндэтэй!
Тэмээнһээ булган хүндэтэй!
АЛЯА БАЛДАН
Урданай хуушан сагта, нэгэтэ намарай үедэ һэн ха.
Нэгэ ехэ үргэн зам дээгүүр үй түмэн зон амитан исалан, шорой зөөжэ, модо сабшажа, хүүргэ хонги хэжэ байба.
Эдэ болбол нютаг бүхэнһөө албадуулжа ерэһэн үгытэй ядуу хүнүүд байгаа һэн.
Тэрэ зам шадар һуужа байдаг баяшуул, тэдэниие харахадаа, эдэ гуринха муу шононуудһаа илгаагүй хүнүүд байгаа ёһотой, хулгай хэхэеэ сээрлэхэгүй гээшэ, юрэдөөл мал адууһаяа харууһалжа, һэримжэтэй байха хэрэгтэй гэлдэдэг байба.
Тэндэ мүнөө хүүргэшэд һара үлүүтэй хүдэлмэрилжэ, арай гэжэ табигдаад, ехэ баяртай нютаг нугадаа бусаха гэжэ зүг бүхэн тээшээ таража, хаһаг зайдан тэргээрээ хангига янгига хатаралдаа һэн ха.
Эдэнэй дунда нэгэ нютагай болохо хүхюу Сэнгэ, хөөрүү Гомбо, аляа Балдан, айдар Жамса, энеэрэн Гэлэг, илдам Базар гэжэ зургаан хүн нүхэсэжэ, нютагаа бусажа ябаба гэхэ.
Тэрэ зургаан оройшог болоод байхада, нэгэ ехэ үдхэн хара боролжын үбэртэ хонохо гэжэ бууба ха.
Тэрэ боролжын нүгөө талада, холошье бэшэ, нэгэ баян айл бии хэбэртэй, үхэр малай шууялдаха, һаалишан һамгадай һаа һэшэ гэлдэхэ абяан үдэшын сууряанда таһарнагүй.
Тэдэнэр мори хараа хагданда табижархёод, хара сайгаа бусалгажа, бэшэ эдихэ юумэ юушьегүй аад, уһаншье һаань ууха гэжэ байнад ха.
Тиигэжэ байха зуураа айдар Жамса аляа Балдан хоёр тэрэ баян айлда ошожо, һүтэй сай уужа ерэхэ мүрөө бэдэрэе гэлдээд ошонод.
Удабашьегүй, мүнөө хоёр тэрэ айлай газаань ошожо, үйлэ муутай зуудаг нохойнуудтайнь тулалдаһаар, арай гэжэ гэртэнь ороно ха.
Орон гэхэдэнь тэрэ баянай ганса басаганиинь үни холын үлбэртэһэн, үлхөөтэй яһан шэнги юумэ хэбтэбэ.
Тэндэ хоймортоо табхайжа һууһан, тажагар гүзөөтэй, жараад наһатай шэрүүн хара хүн тэдэ хоёрые ехэ доро хараһан янзатай: ~~~ - Таанад юумта! ~~~ Хүүргэһээ бодожо ябаһан бодхуулнууд гүт? - гээд, ёлогор муухай нюдөөр шэртэн хараад һууна.
- Үгы, бидэ бодожо ябаагүй, харин табигдаад ябанабди.
- Хай даа! ~~~ Бодхуулнууд лэ байгаа ёһотойт даа. ~~~ Харин барижа һөөргэтнай тушаагаа һаа, болохол байгаа һэн ха. ~~~ Тиигээд хаана нютагтай хэд гээшэбта? - гэжэ шангархаар забдана.
Тиихэдэнь айдар Жамса тодожо абан: ~~~ - Та ехээр һэжэг бү һанагты, тушаагаашье һаа тушаана бэзэт.
Манай нютаг холо юм даа, Балига, Хелго, баруун Түгнэ гэжэ дуулаһан байгаа ёһотойт, энэ нүхэрни тэндэхи Тэхэ зааринай аша болохо, Тэбхэнсэй удаганай хүбүүн болохо Ангаадай бөө гээшэл даа!
Алдар суунь ара үбэртэ эли болоһоншье һаань, абай хаанай хуули шанга һэн туладаа хүн бүхэниие илгадгүй хүүргын хүдэлмэридэ ябуулһан байна гээшэ! - гээд, баянай нюурые бардамаар хараад һууба ха.
Баянай бардам шарай барагад гэжэ, түбэгшөөһэн янзатай, түб номгон болоод: ~~~ - Харин ямар хуби талаанаар орожо ерэбэ гээшэбта, - гэжэ бөө гэгдэһэн Балдан тээшэ ехэл налгай илдамаар хаража: ~~~ - Энэ минии ганса басаган иигэжэ үлбэртэһөөр хоёр жэл боложо байна.
Тиигээд хайшан гээ һаа үбшэ зоболонгһоо мултарха гээшэб, туһалжа хайрлыт! - гэжэ дохин татажа дуугарһанай һүүлдэ һамган тээшээ хараад:
- Сай шаныш, - гэнэ ха.
Аляа Балдан айхабтар томоотой янзаар хоолойгоо заһаад, нюдэеэ хялам-хёлом гүүлэжэ: ~~~ - Зай, тиигээд хайшан гэхэб даа! ~~~ Эмтэ юумэ эмээрээ, домто юумэ домоороо болонол бэзэ.
Адалжа байһан адыень, хорложо байһан хорыень шэмхэ бүринь шэнжэжэ, үмхэ бүринь үзэхэ хэрэгтэй байна даа.
Тиигээд байхада эхэнэр хүнэй тулада гэжэ эрэмдэггүй эмэ сагаан хониной зүүн яһан далые абажа ерэгты!
Түүниие түхэреэн һайхан гуламтадатнай, ~~~ Түүдэг улаан галдатнай, ~~~ Түһэрэн байжа түлэжэ, ~~~ Түүхэлэн байжа шэнжэжэ, ~~~ үзөөд байхадаа мэдэгдэхэ юм бэзэ даа, - гэжэ басаган тээшэнь шэртэн хараад һууна ха.
Тиихэдэнь гэрэй эзэн дохин татажа, бодон харайн, газааһаа хониной яһан дала асаржа үгэнэ.
Тэрээнииень Аляа Балдан абажа, гал дээгүүр арюулаад, баһа амандаа барижа, шэбэр-һабир шэбшэһэнэй һүүлдэ галай баруун талада зомгооһон дээрэ табижа түлэнэ.
Удангүй тэрэ далынгаа дүрөөд байхадань, гаргажа абаад, нюдөө ехэ бага болгожо байжа, хазайн хазайн үзэнэ.
Тиигээд бэрхэшээһэн янза гаргажа, толгойгоо хүдэлгэн, тэрэ далаяа бута бажуугаад, галда хаяжа, гэрэй эзэн тээшэ хараад: ~~~ - Зай, үбгэн аха!
Үйлэ муутай хомхой муухай хүн байналта даа, энэ басаганайтнай үнэн байдалыень үзэжэ, үбшэ зоболонгыень шэнжэбэ гээшэб, сэхыень хэлэхэдэ, иимэ байна: энэ басагантнай хариин газарһаа хаядаһатай, ойрын газарһаа орхидоһотой байна гээшэ.
Тиигээд байхада, амин бэеынь андалдаанда, алтан һүлдынь долёондо гурбан дүүрэн наһатай хуба шаргал ямаае, аминдань хүрэнгүй, алтан дэлхэйдэ арьбалан табижа, заяан бурхан хоёртотнай зальбарха хэрэгтэй байна, - гээд, аягатай сайгаа абажа уусагаана.
Мүнөө гэрэй эзэн толгойгоо тонгод гэжэ: ~~~ - Үгы, тэрэ хэрэгыемнай та өөрөө бүтээжэ үгэжэ хайрлыт даа! - гэн баһа толгойгоо дохёод абана.
Тиихэдэнь Балдан тумархуушагаар: ~~~ - Харин тиигэжэ үзэхэл болоо гээшэ бэзэб даа!
Зай, тиигэбэл юумэеэ түхеэрхэ хэрэгтэй болоол даа, - гэнэ ха.
Гэрэй эзэн тэрэ бэеэрээ хэрэг түхеэрхэ гар дүйтэй хүнүүдые асаржа, юумэеэ түхеэрнэ.
Нэгэ айхабтар тарган шаргагша ямаае намига-һамига болотор үнгын бүдэй үртэһэ хайдаһаар шэмэглээд, үбшэн басаганай урда асарба.
Аляа Балдан ама бага халангир болотороо архи уугаад, бөөлэжэ оробо.
Онго тэнгэри, орон нютагайнь эзэдые оруулба гээшэб гэжэ байжа, һүниин тэн болотор зашалаад, һүүлээрнь ямаагаа хээрэ гаргаха гэжэ олон зоноор, нөөхи нүхэдэйнгөө хоножо байһан газарай тээ наанахан, бүтүү хара бургааһан дотор ошожо, гал ехээр түлюулээд, мүн лэ онго оруулжа байжа бөөлэнэ. ~~~ Тиигэжэ байтараа аляа Балдан тэрэ ямаагаа хүтэлөөд, галһаа саашаа харанхы уруу бөөлэ бөөлэһөөр ошожо, тээ саанахан болоод байхадаа: ~~~ Альбан тэнгэри, абагты! ~~~ Амин бэеынь андалдаан ~~~ Алтан шаргал ямаае ~~~ Асаржа тандаа тушаанам! ~~~ - ~~~ гэжэ дурдан дуудан байба.
Тэндэ ошолдоһон зоной харан гэхэдэ, гэнтэ саанаһаань бургааһанай забһараар барбагар барбагар хара юумэнүүд һүүрэгэшэлдэн гаража ерээд, мүнөө ямааень бархиртар абажа, мааруулһаар саашаа үгы болошобо ха.
Балдан гэдэргээ бөөлэ бөөлэһөөр сухарижа, галайнгаа хажууда ерээд, улам галзууран бөөлэнэ.
Ошолдоһон олон зон, ехэл зэбэрһэн айһан янзатай, иишэ тиишээ харасагаалдан, һэр-мэр гэлдэшоод байба.
Балдан удангүй бөөлөөгөө дүүргэжэ, тэдэ зоноо урдаа туужа, баян хүнэйнгөө гэртэ бусаад, архи мяха амаараа гаратар эдижэ уужа хоноо һэн гэхэ.
Үглөөдэрынь аляа Балдан айдар Жамса хоёрой эртэхэн нүхэдтөө ерэхэдэнь, мүнөө ямаагаа алажа, айхабтар тарган мяхатай болоһон байба, тиигээд тэндэһээ яаралтайханаар мордожо ябаха зуураа, тэрэ баян айл тээшэ хаража, ши зуун үгытэйн зуун ямаа буляажа эдиһэн гэмтэйш, бидэ ганса баянай ганса ямаа мэхэлжэ абаһан гэмтэйбди.
