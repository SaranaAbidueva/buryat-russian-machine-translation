ХИРТЭҺЭН ҺАРА
Повесть
НЭГЭДЭХИ БҮЛЭГ
БУРХАН ТОРХО ХОЁР
Табан хоногто тахилайнь аршагдаагүй байха ушар Тэгшэхэн Раднын гэртэ урдань нэгэтэш үзэгдөөгүй хэрэг.
Энээнэй урда тээ, нэгэ хэдэн жэлэй үедэ, Раднын гэрэй байдалые хойто жэлдэ иимэ болоод байха юм гэжэ худалша хүнэй хэлэбэл, этигэмээр бэшэ, үнэншэ хүнэй хэлэбэл, гайхамаар хэрэг байгаа.
Энэ ушар хадаа Раднын гэртэ сохом горитойхон хубилалта болоһые гэршэлнэ.
Радныншье, юрэ Хужарта нютагайшье нилээд олон һүзэгтэй айлнуудай байдалда богонихон саг соо иимэ эрид ехэ хубилалта болоһоной гол шалтагаан юун байгааб?..
Үмхи болоһон хуушанай заншал үрнин хүгжэжэ байгаа эдир согтой шэнэ ёһон хоёр хоорондоо үхэлэй ехэ байлдаа хэжэ, залуу баатарынь забдагүй түргэн илажа байһан дээрэһээ иимэ болобо гэжэ мэдэе.
Баһа бэшэ бэшэшье онсо шалтагаанууд байлсажа магад.
Урдань үдэшэ бүри ялагар зулын гэрэлдэ һуужа байдаг бурхануудынь мүнөө гунгарбаагайнгаа шэлэй саана харанхыгаар шобойлдожо һууна.
Тиибэшье урдань сангай утаан баханатан мушхаржа, дабирхайлиг гашуубтар үнэрөөр гэрыень дүүргэжэ байна.
— Яагаашье бэрхэ саг болобо гээшэб, лама... Гончог сүм!..
Хэзээ нэгэ амар жаргал ерэхэ юм? — гэжэ Раднын һамган Дулгар гэдэг гэмэрһээр бодожо, аляаһа батаганын зутарааһан соохор шара гуулин лаампа дотороо харшиин хээд, хоёр зуруул зуража унтараагаад, гурбадахияа зурахадаа носообо.
— Юугээр ядажа байнабта?
Бүхэли һүниндөө Дабаатанай хониной арһа элдэжэ һуухаа болиходоо зобобо гээшэ гүт?
Иигээд һаяар хамтын столовотой болохобди, тиихэдээ сай мяхаашье шанаха хүдэлмэригүй болохош, — гэжэ тэндэ байһан Янжамын дуугархада:
— Дуугай бай!
Би шамда хэлээгүйб, — гэжэ Дулгар хүгшэн хэлээд, аалиханаар бодожо, үхэг тээшээ ябана.
— Дэмы дэмы гэмэржэл байхадань, юун болодог юм агшаб.
Айлай хүгшэд хэрэгтэй юумэ хэлэжэ һуугшал, — гэбэ Янжама.
— Нүхэр, намайе бү һурга.
Эсэгэшнишье юумэ хэлээгүй юм, байһаар ши һургаха болобо гүш, бү түргэдэ...
Үгы, үхин, тэрэ нооһоо ээрэхэгүй, баһа хайшаа ошобо гээшэбши?
— Коммунынгаа улаан буланда ошоод ерэхэм: комсомолой суглаан бии һэн, — гээд, Янжамын яаралтайгаар пулаадаа боожо, бушуухан ябахадань, Дулгар хүгшэн:
— Түргэн ерээрэй, — гэжэ хэлээд, гээгдэшэнэ.
— Зай, — гэжэ дурата дурагүй дуугараад, Янжама үүдэнэй саана гараһаар, аргаахан гүнгэнэн дуулажа, сарья болоһон саһан зүргэ дээгүүр шар-шар гэтэр түргэ түргэн алхалжа ошобо.
Дулгар хүгшэн гэр дотороо гансаараа үлэжэ, гүбэр-гүбэр гэмэрнэ.
— Үнөөхи хүбүүнэймни оймһон яашоо гээшэб даа, шагабша шэнээр татажа үгэхэ гэжэ һанаа һэм...
Тэрэ барһанаймни хүлынь дааража ябана гү? — гэһээр, хоёр хуушан хахархай оймһо гаргажа, тооһо бурьяса һэжэрээд, хайшаа абажа, һандархай шагабшыень таһа хайшалжа, орон доогуураа хаяжархёод, нэгэ монсогор ээрэһэн нооһо гаргажа, залган үүдхэжэ эхилбэ.
Газаа ерэжэ ябаһан хүнэй шэмээ үбэлэй сэлмэг хүйтэн үдэшэ һонорхоноор дуулдажа, гэнтэ гэшхүүр дороһоо Тайга гэдэг нохой сошордонгёор хоёр-гурба удаа «һаб-һоб» гэжэ хусаад, эзэнээ танихадаа, эшэһэн мэтэ боложо, гансата абяагүй болошоно.
— Сэг!.
Шүдхэршни яана гээшэб! — гэжэ Раднын дуугархашье дуулдаба.
Дулгар хүгшэн яарамгай бодожо, үбгэмни ерээ ха юм гэжэ, сай халаахаяа бэлэдхэнэ.
Тиигэһээр байтарнь, Радна орожо ерээд, шүрбэгэрхэн хара һахалайнгаа сэн бун һэгсэрэн унагаажа байха зуураа хэлэнэ:
— Бадмын газаа һүрилһэн таряа сохижо арай гэжэ дууһабабди.
Зариманиинь үшөө хиидхэгдээгүй.
Машинануудаа Шагдарай газаа абаашажа тодхообди.
Олон хүн хүдэлхэдөө, баһа урматай байна даа.
Зургаан зуу гаран бухал таряан нэгэ үдэр соо сохигдошобол даа.
Урматай гээшэнь!
Радна гээшэ набтаршаг аад, багжагар сула бэетэй, үлүү дутуу зангүй, сэхэ шулуун, боро мүрэй хүн бэлэй.
Үнэндөө Сэбэгэй Радна гэжэ нэрэтэй болобошье, нютагаархиниинь үбгэ эсэгынь нэрээр Тэгшэхэн Радна гэлсэдэг байгаа.
Нютагаархиниинь томоотой хүн гэжэ тоолодог бэлэй.
— Үдэр ямар хооллообта?
Хэр эсэжэ ерэбэш? — гэн Дулгар һанаагаа зобонгёор асууна.
— Һайн эдеэлээбди даа!
Мүнөөдэрэйхи шэнгеэр ажалаа хэжэ байбал, жагсаахагүй байнабди.
Энэ коммунашье ехэ түргөөр өөдэлхэ байна даа.
Манайхи, юрэдөө, коммунада зүб ороо байнабди гэжэ би мүнөөл мэдэбэб.
Ажал хэхэдээ хүсэтэй, ондоохон байна, — гэжэ Радна коммунын ажалда ханаһан янзатай хэлэһэнэйнгээ һүүлээр гэр дотороо хараашалаад:
— Янжамамнай хаана ошооб? — гэжэ асууна.
— Ямар юумэнэйнь суглаан гэгшэб, баһа гараад ошоно бэлэй.
Хүнэй үгэ дуулахаа болёо.
Оёхо хадхаха юумэмнайш ехэ...
Хамууна, хамууна гээд лэ, ши саг үргэлжэ ябажа байхаш, үхин гэртээ байжа һуужа, юумэ хэхэгүй — би гансаараа хайшааш хүрэхөө болибоб.
Энэ бурхан тахилнай табан хоногой аршагдаагүй, тооһо шорой даражархёо... — гэжэ Дулгар гэмэржэ ябажа, галаа түлинэ.
— Хайшан гэхэб даа.
Залуу үхибүүд ябахаа һанаа юм бэзэ.
Ябажа ябахадаа, юумэш һураха, долорхо борлохо, бэедэнь туһатай байха юм ааб даа, — гэжэ Радна даруулан хэлээд, хоймортоо забилан һуужа, үбэрһөөн алшуур гааһан хоёроо гаргажа, хатуу набшан тамхи бааяса татана.
— Нёдондо үбэл хамуунаһаа хүнүүдэй гаража байхада, харин гарашоод байбал, мүнөө яһа амар юм һэн ха.
Манайхи зэргын айлнууд гараад, ямаршьегүй байжа байна даа.
Хүн зон юу хэлсэнэб, хайшаа юм энэш, юрэдөө?
Артельшье гэжэ бии ха юм, манай зэргын айлнууд хамуунаһаа гараад, артельдэ орожо байна.
Ши, гахай шэнги, нэгэл зүдхэһэн тээшээ зүдхэжэ ябаха ехэ тэнэг хүн гээшэш, — гэжэ Дулгарай енгүүтэйгээр гэмэрэн хэлэхэдэ, Радна лаампын гал алдангүй хаража, бодолгото болон, нилээд удаан абяагүй һууна.
Тиигэжэ һуутараа, нэгэ гартаа гүсэтэй сай, нүгөө гартаа табагтай хилээмэ аяга хоёрые баряад, асаржа ябаһан Дулгар тээшэ хаража:
— Дулгар, огто ойлгоногүй гээшэш.
Хэрэгтэ хэрэггүй юумэ шашажа һууха саг болёо гэжэ мэдэ.
Коммунада байхадаа, манай муудаһан ушар үгы.
Мүнөө бүхэли жэл шахуу хүдэлмэри хээд, коммунаһаа гараха гэжэ юу бэлэй, — гэбэ.
— Ши нэгэ жэл хүдэлмэри хэһэнээ юу хэлэнэбши, бүхэли наһаараа хүдэлмэри хэһэнээ һаныш.
Мэдэхэ шадаха зон, Ниматаншье хамуунада ороогүй аад, ямаршьегүй һайн байна даа, — гэжэ Дулгар шангарба.
Тиихэдэнь Радна хашарһан хэбэртэй, нюураа уршагад гүүлээд, хилээмээ ехэ ехээр үмхэжэ, сайгаа түргэ түргэн һорожо һуутараа, хэлэнэ:
— Галуу дууряажа, турлааг уһанда орожо үхэбэ гэһэн шэнги, бидэ Сэбээнэй Нимые дууряажа ябаха гүбди?
Саг үргэлжэ гэмэржэ байха юумэ үгы.
Би коммунаһаа, юрэдөө, гарахагүйб.
Гарабал ши өөрөө гаража бай.
— Тиигэжэл ходо хэлэгшэш! — гээд, Дулгар бодолгото болон һуутараа, — намда коммунада байхада хамаагүй.
Гансахан таба-гурбан үхэрэйнгөө һү мэдэхээ болиходоо, хэсүү шэнги байна даа, — гэжэ хэлээд, Дулгар абяагүй боложо, ойроо байһан оймһоо абажа, мэргэжэһэн гараараа гайхалтай түргөөр үлхэн оёжо һууна.
Радна сайлажа садаад, ойроо байһан ябаган шэрээ абажа, толгой дороо дэрлээд, өөдөө хаража хэбтэхэ зуураа маша олон юумэ бодоно.
Залуу наһандаа зобоһоноо, үдэр һүни илгаагүй хүшэр хүдэлмэри хэжэ ябаһанаа һанажа, мүнөө сагай ондоо боложо, шэнэ ёһоной дэлгэржэ байһые гайхажа, хүнэй ябадал яагаа жэгтэй гээшэб, сагай эрьесэ ямар һонин гээшэб гэжэ сэдьхэнэ.
Тиихын забһарта мүнөө һаяхан Дулгарай «бүхэли наһаараа хүдэлмэри хэһэнээ һаныш... таба-гурбан үхэрэйнгөө һү мэдэхээ болиходо хэсүү шэнги байна» гэжэ хэлэһэн үгэнүүд илангаяа хүсэтэйгөөр досоонь хаха орожо, коммунада хамталһан зөөриеэ шаналха харамнаха һанал гэнтэ ургажа: «Иигээд лэ һалашаха юумэ байгаа гээшэ гү, хайраншье зөөри!» — гэжэ сэдьхэлдээ гэмшэнэ.
Баһа тиигэжэ байтараа, үнгэрһэн үбэл коммунын анхан тогтохоһоо хойшо болоһон ушарнуудые дууһан һанаандаа оруулна.
Коммуна тогтоохо тухай суглаанай боложо байхада, арба гаран үхэртэй, гуша шахуу хонитой, гурбан хүдэлмэриин унаатай, бүхэли наһаараа хүниие нэгэ үдэр зараа мүлжөөгүй, наймаа хонжоо хээгүй, өөрынь зэргэ шадалтай Шагдар, Бата гэгшэдэй коммунада орохогүйбди гэхэдэнь, нюдарганай нүхэр гээшэт, танда тусхай налог ашаха ёһотой гэжэ аймагһаа ерэһэн тушаалтан Ошорон гэгшэ хэлэжэ байһан бэлэй.
Тэрэнэй һүүлээр Хужартын сомоной зон бултаараа шахуу колхоздо ороо һэн.
Удангүй, һүүлээрнь Ошороной хэлэһэн буруу боложо, колхоздо хүн бүхэн һайн дураараа орохо ёһотой гэжэ дээрэһээ заабариин гарахада, зарим зон гэдэргэ коммунаһаа гараа һэн гэхэ мэтын зүйлнүүд бүгэдэ тон элихэн һанагдажа, ехэ жэгтэй мэтэ үзэгдэбэ.
Тиигэжэ хэбтэһээр, Радна дуур-дуур гэжэ, таряа сохидог машинын хажууда барагдашагүй олон боолтонуудые асалан хаяжа, дууһажа ядажа байһанаа зүүдэлбэ.
— Радна аа!
Бодожо, хэбтэреэ заһаад, унта, — гэжэ Дулгар хүгшэн шангаар дуугарба.
Һажажа хэбтэһэн Радна гэнтэ һэрижэ, бушуухан бодоод, нойрмог байһан нюдэеэ гарайнгаа араар аршажархёод харахадань, Дулгар үнөөхи оймһоо оёжол һууһан хэбээрээ байна.
— Унтан алдажа хэбтэбэлби: эсээ сусаа байнаб, — гэжэ Радна хажуугаараа таамаг тэмтэрэн, алшуур гааһаа бэдэрнэ.
— Үдэр бүри иимэ хүшэр хүдэлмэри хэжэ байгаад, эсэхэшни юунэй гайхал байхаб.
Эртэнһээ амаржа унта.
Яаһаншье ехэ ажал хүдэлмэри гээшэб даа! — гэжэ Дулгар хэлэнэ.
— Ехэш гэжэ даа, хэдэг лэ ажал байгаа юм бэзэ.
Ажалһаа огтошье тунхаринагүйб.
Таряагаа бушуухан сохижо дууһаха хэрэгтэй болоод байна, — гэжэ анханай хүдэлмэришэ аад, мүнөө олоороо хүдэлмэрилхэдэ бүтэмжэтэй байхадань, урматай хүхюун ябаһан Радна үнэн сэдьхэлһээ хэлэнэ.
Тиигээд татажа байһан тамхинайнгаа утаае нэгэ янзаар бур-бур бааяса табижа, гэдэһэндээ тулам шэрэһэн нэгэ томо тархаанай шэрээгэй һүүдэртэ ороходо, тэрэниие алаха һанаатай гэтэжэ, һаруулда гарахыень хүлеэн һууба.
— Зай, — гэжэ Дулгар гүбэд гээд,— үнөөхи үхимнай яашоо гээшэб, юрэдөө!.. — гэжэ залхууршаһан янзатай, оёжо байһан оймһоо ойроо табижа, туйбынгаа хойгуур маажана. ~~~ Ехээр эбһээлнэ.
Хажуудаа байһан гүсэтэй сайһаа нэгэ аяга хэжэ, гудамхин уугаад, шабхарууень пеэшэнэй хаяада шалд гэтэр шабан хаяжархёод, лаампынгаа голые өөдэнь гаргажа, гэрэлыень ехэ болгоно.
Эхын сэдьхэл энэрхы тула хотодо һургуулида байһан Гарма хүбүүндээ һанаагаа зобожо, яабашье оймһыень түргэн дууһажа, дары эльгээхэ гэжэ, хэршье алжааһан залхуурһан болобошье, үнөөхи оймһоо абажа оёно.
Радна гутал хубсаһаа тайлаад, һууриһаа бодожо, дэрэ дэбисхэрээ заһажа байха зуураа һураһан юумэ һураар татуулхагүй гэдэгшэлэн, үбһэ түлеэн, мал адууһан, таряа талханай үнэ сэн гэхэ зэргын гэр тойроной үмсын ажахын асуудалнууд, нэгэ ойлгон гэхэдэнь, толгой соонь худхалдан һанагдажа байба.
Тиихэдэнь коммунада орожо, үмсын ажалгүй болоһон аад, юу хэрэггүй юумэ һанажа байна гээшэбиб гэжэ Радна бэеэ буруушаан, коммунада ороһоор жэл үнгэртэр мартагдахагүй яаһан жэгтэй заншал гээшэб гэжэ гайхахатаяа хамта, коммунынгаа ажахые хүгжүүлхэ, баяжуулха хүсэл гэнтэ хүбшэлһэн мэтэ, өөрөө мэдэнгүй дуугарна:
— Сэбээнэй Нима бэшэгтэшье һайн, ажалайшье, наймаагайшье бодолгодо бэрхэ хүн гээшэ — коммунада ороод, ударидаа бол, энэ коммуные бэлээр баяжуулха һэн ха даа.
Ушар мэдэхэ хүн аад, дэмы ороногүй гээшэ, али нэгэ ушар байгаа юм гү? — гэбэ.
Тиихэдэнь Дулгар тодожо абаһаар:
— Нима ухаатай хадаа баяжаа юм бэзэ даа. ~~~ Нэгэнэйнгээ соолго руу орошоходо, хойноһоонь дахажа, булта ородог хонид шэнги, хүнүүд хамуунада оробо гэжэ, ушар удхаа ойлгонгүй орошоод, бүхэли наһаараа хүдэлмэри хэжэ, хара хүлһөөрөө олоһон һаажа эдихэ үнеэ, унаха морёо нэгэ үдэрөөр мэдэхээ болишоод, шамдал адли, Нима юундэ уймажа ябаха һэм, — гэжэ хоротойгоор ёгтолон хэлэхэдэнь, Радна харюу хэлэбэгүй.
Хүдэлмэри хэжэ эсэһэн дээрээ хүгшэндөө гэмэрүүлжэ хашарһан Радна хэбтэмсээрээ бүхэ нойроор унтажа, бүдүүн шангаар хурхиршана.
Дулгар үнөөхи оймһоо оёжол һууна.
Гарма хүбүүмни ямархан байрада байдаг юм ааб, мүнөө унтажа байна ха гү, али номоо үзэжэ һууна гү гэжэ һанаандаа оруулхадань, Дулгарай нюдэндэ Гарма харагдажа байһан мэтэ, зүһэ шарайнь, хубсаһа хунарынь тон элихэнээр һанагдана.
Тиигэжэ һуутараа, Дулгарай сэдьхэл бодол Гарма дээрэһээ Янжамада шэлжэн ерэжэ, басагамни ехэ болоо гээшэ ха даа, яагаашье түргэн юм гээшэб!
Һаяхан лэ нарай юумэ байгша һэн даа.
Мүнөө хаана байна ааб, улаан булан гэдэгтээ һуужа байна аа гү, али гараад ерэжэ ябана гү, нохойдо зуулгажархина гү гэжэ баһа һанаата болохынь тэндэ гэнтэ үүдэн нээгдэжэ, үбэлэй хүйтэндэ уб улаахан болошоһон хасартай Янжама солбон хүнгэхэнөөр орожо ерэбэ.
Янжама орожо ерэһээр эхынгээ ойро туласа ошожо, оёжо һууһан оймһыень тонгойжо хараад:
— Эжы, ударник болоо ха юмши!
Яагаа ехые оёо гээшэбши, шамайе хамарай тамхяар шагнаха тухай хойто суглаан дээрэ табиха болоо, — гэжэ шоглон хэлэжэ энеэгээд:
— Эжы, сай бии гү? — гэжэ эрхэлэн татаһан дуугаар асууна.
— Саанаш гүсэ соо хүйтэн сай байха, халаагаад залги.
Энэ нооһоо ээрэхэ, юумэ хүүмээ оёхо хадхахагүй, бүхэли һүниндөө хаана ябана гээшэбши, яаһан бузар булай юумэ гээшэб? — гэжэ Дулгар хүгшэн сухалтай янзаар гэмэржэ эхилнэ.
— Эжы, бү уурла.
Би шамда ехэ һонин юумэ хэлэхэб, — гээд, гүсэтэй сайгаа абажа, шэрэм дээрэ халааха гэжэ табяад, шэрэмэйнгээ амһарта ябан һуужа, түлеэ хэжэ, галаа үлеэжэ аһааһанайнгаа һүүлдэ доошоо нам һуугаад:
— Би үглөөдэр гэр доторхёо сүм ондоо болгохом.
Гэрээ ялайтар угаагаад, тээ тэрэ муухай торхо, тэрэ хара үхэг, бурхан гэхэ мэтын хэрэггүй юумэнүүдые дууһан гаргажа хаяхам.
Тиигээд ханаараа дүүрэн гоёнууд зурагтай саарһануудые асаржа няахаб, — гэбэ.
Янжамын «гэр угааха» гэһэн үгэ ууртай һууһан Дулгарай шэхэндэ ехэ харша дуулдаһан тула тэрэниие эрид эсэргүүсэхэ гэжэ һанажа байһан дээрэһээ хойшонхи үгэнүүдтэнь анхарал табингүй, «бурхан» гэһэн үгые Дулгар огто ойлгонгүйгөөр үнгэргэһэн байба.
— Нүхэр, бү хиирэ, энэ үбэлэй хүйтэндэ гэр угааха гэжэ эндэ уһа саһан болгохошни бы?!
Хабар дулаан болоходо, угааха саг байха.
Хэхэ юумээ оложо ядабал, харин тахил бурханаа ялайтар аршажархи! — гэжэ Дулгар хүгшэн хэлэнэ.
— Һэ... яагаа һанаа амараар хөөрэнэбши даа: комсомолой үүр хабар болотор бидэ хоёрые хүлеэжэ байха юм бы!
Гурбан хоногой болзор соо сэбэрлэхэ гэжэ мүнөө тогтоогообди.
Тахил бурханаа аршаншьегүйгөөр гаргажархихада болохо юм ааб даа, — гэжэ Янжамын хэлэхэдэ, Дулгар ехэ сошордонгёор эрьен хаража, ойрохон зуура дуугай байгаад, гэнтэ шангаар:
— Яагаа?..
Бурхан гаргахашни бы!
Би амиды байгаа сагтаа наһаараа тахижа һууһан бурханаа шамда гаргуулхагүйб.
Үзэхэбди...
Юу хэлэбэ гээшэб шүдхэршни! — гэжэ хараал шэрээл болобо.
Янжама бааханшье сухарижа үгэбэгүй.
— Үзэхэбди.
Би энэ муухай торхо энэ бурхан хоёрые гаргажа хаяхаараал хаяхаб,—гэжэ эрид харюусаба.
Дулгар хүгшэн тэнсэлгүй уурлажа, даб гэжэ бодоод, ойроо һууһан Янжамые агта даража, дайралдаһан газарта гарайнгаа хордотор альгадажа мэдэбэ.
Янжама уй-хай боложо, орилхо уйлахынгаа забһарта: «Бурханииешни бута сохёод, гаргажа хаяхаб!» — гэжэ улам эсэргүүсэнэ.
Гэр дотор айхабтар шаг шууяан, хараал шэрээл, уй-хай, тэшэгэнээн нэшэгэнээнэй болошоходонь, унтажа хэбтэһэн Радна гэнтэ сошожо бодошоошье һаа, гүйсэд һэрижэ ядажа, нойрмогтойгоор:
— Һөөе!
Болиит, болиит, яажа байна гээшэбши, хиирээ гүш? — гэжэ шангаар хашхарна.
Дулгар нэгэ бага намдажа: ~~~ — Энэ эмэмнай хиирээ, галзуураа гээшэ гү?
Тахижа һууһан бурханииешни бута сохижо, газаа хаяхам гэжэ байнал, — гэнэ.
— Янжама-а!
Ши яагаабши? — гэжэ Радна асууна.
— Хаяхаб...
Мүнөөдэр комсомолой суглаан дээрэ коммунын гэшүүн комсомолшууд гэр дотороо бурхан байлгахагүй гэжэ тогтоогообди.
Бурхантай байһан хүниие комсомолһоонь гаргаад, коммунаһаа намнаха гэжэ хэлсээбди.
Шабар бурханай түлөө комсомолһоо гаргуулха аргам үгы, — гэжэ зоримгой эрид харюусаба.
Дулгар хүгшэн гэнтэ сурхирса уйлажа, пулаадайнгаа үзүүрээр нюдөө аршаад, Радна тээшэ хандан хэлэнэ:
— Шинии хамуунада байхын тулада би наһаараа тахижа һууһан бурханаа яабаш хаюулхагүйб...
Иигэжэ нүгэл үргэлжэ байха аргам дүүрээ.
Үглөө үглөөгүүр энэ хамуунаһаа, юрэдөө, гарая! — гэнэ.
Тиигэжэ хүгшэнэйнгөө уйлажа һуухада, Раднын досоо тон ехэ уяран муудажа, сонхын хажууда һугшаран байһан Янжама тээшэ хаража хэлэнэ:
— Янжама, муха, ши боли.
Нэгэ арга олоод, ушараа хэлээд, бурханаа гаргангүй байжа үзүүжэбди.
— Би яашье болихогүйб.
Хэндэшье хэрэггүй гуулин, шабар бурханайтнай түлөө комсомолһоо намнагдажа, бүхэли наһаараа нэрээ хухарха аргам үгы.
Уйлалдажа байһан хүгшэн басаган хоёрынь Раднада тэгшэ хайратай — коммунаһаа гараханьшье бэрхэ, тахижа һууһан бурханаа хаяханьшье бэрхэ байба.
Раднын толгой соо элдэб олон юумэ худхаралдан һанагдажа, бодолынь төөрин манаржа байтараа, гэнтэ һанал абажа, сэхэлдеэд:
Би коммунаһаашье гарахагүйб, бурханһаашье һалахагүйб, — гэжэ тоб гэтэр шангаар хэлэбэ.
— Минии байха аргам үгы.
Шинииш гарахагүй юм һаа, би үглөө үглөөгүүр хамуунын түрүүлэгшэдэ ошожо, хубита зөөриеэ илгуулан абаад, дасан абаашажа, олондо үргөөд, шабганса болохом, — гэжэ Дулгар хүгшэн мүн сухаришагүй эрид хэлэбэ.
— Шинии тиигэжэ бандинарта абаашажа үгэхэ зөөри гэжэ байхагүй.
Ябахаа һанабал, бурханаа үргэлөөд лэ яба! — гэжэ Янжамын хэлэхэдэ, Дулгар хүгшэн тэсэжэ ядан, бодожо ерээд:
— Ши минии түрэһэн, минии тэжээһэн үхин гээшэш.
Намайе хооһоор намнаха болобобши! ~~~ Би шамайе һургахадаа, хэнһээшье асуухагүйб, — гээд, баһа Янжамаяа даража, альгадажа эхилбэ.
Радна гүйн бодожо, һалгаагаад:
— Хэрэлдэхэ наншалдаха юумэгүй, хуули байһан хойноо зөөрииетнай хубаагаад үгэхэ.
Хэн хайшаа ошохоб — дураараа бологты. ~~~ Бил коммунаһаашье гарахагүйб, бурханһаашье һалахагүйб, — гэжэ дабтан хэлээд, хэбтэридээ ошожо хэбтэшэбэ.
Тиигэжэ шууялдаад, эсэстээ һалаха гэжэ шиидэһэнһээнь хойшо хахад саг үнгэрөөд байхада, Раднын гэр дотор хон-жэн, харанхы байна.
Гансал үе-үе Янжамын һугшарха абяан, үбгэн хүгшэн хоёрой ээлжээгээр хурхиралдаха тодохон дуулдана.
ЯНЖАМА ЯБАХА БОЛОБО
Үбэлэй сэлгеэ хүйтэн үглөөгүүр нарин голой шанга жабарта Хужартын айлнуудай үрхөөр гараһан утаан газар сохижо, голоор ябаһан аяншанай шаргануудай шахинаха шэмээн сууряатан дуулдажа байба.
Үнгэрһэн һүниин ехэ тулалдаанай һүүлээр үхэһэн мэтэ бүхөөр унтаһан Раднатан үглөөгүүр орой болоһон хойно бодобо.
Гэр доторнь урданайхидаал бэшэ, шоройньшье хамагдаагүй, унтаһан дэрэ дэбисхэрыньшье хуряагдаагүй, Раднатан бултадаа ууртай сухалтай, бултадаа абяагүйнүүд һуужа, доро дороо сайгаа оошон һороно.
Радна ажалһаа гээгдэһэндээ гэмшэн, гэр бүлэнэрэйнгөө һандарха болоһон энэ жэгшүүритэй ушар тохёолдоһондо гутажа, уруугаа хаража, гааһаяа хүхэжэ, бодолгото болон һууна.
Дулгар хүгшэн мүн ууртайш бол, дотороо һанаата болоһон янзатай, сайгаа уужа садаад, аяга табагаа хуряагаад, үхэг сооһоо шэнэ дулаан гуталаа абажа үмдэнэ, түхеэрнэ.
Янжамашье баһал нэгэ өөрэ юумэ бодоһон хэбэртэй, сонхын хажууда хүдэлэнгүй зогсожо, сонхын шэлдэ хүрэһэн зузаан сэнгые хургаараа даража хайлуулан, түхэреэнүүд нүхэ гаргажа, тэрээгээрээ газаашаа шагаан харана.
Тиигэжэ байтараа, хэн гүйжэ ябана гээшэб даа гэжэ аргаахан гүбэд гэжэ дуугараад, хургаа амандаа хэжэ байжа, яаралтайгаар шагаабари нүхэнүүдээ ехэ болгосогооно. ~~~ Тэрэнэй удаа газаа гүйжэ ябаһан хүн тээшэ хараад:
— Дугар яагаа гээшэб?
Гүй гүйһөөр манайда ерэбэл.
Аба, шамай яба гэжэ ерэбэ ха, — гэжэ дуугарна.
Янжамын хэлэһые огто дуулаагүй мэтэ, Раднашье, Дулгаршье дуугарбагүй.
Тиигэһээр байтар, уданшьегүй гэшхүүр өөдэ хүн түбэрэн гаража, няалдаһан зузаан үүдыень угзаран татажа, нютагайнь комсомол хүбүүн Дугар гэдэг орожо ерээд, гүйһэндөө амидажа уухилжа байжа:
— Янжама, шамайе комсомолой секретарь Базар түргэн ерэ гэнэ, яба! — гэбэ.
Янжама нюдөө ехээр хаража, доторнь гэнтэ үдэшын суглаан дээрэ баталһан тогтоолнууд һанагдажа, магад, тэрэ тогтоолоо гүйсэдхэһэн, үгые шалгаха гэбэ гү, юун гэхэ гээшэбиб гэжэ һанаагаа зобон айжа, түргөөр асууна.
— Юундэ ерэ гээб? ~~~ Яахань бэ?
— Хаана ябуулха гээ һэм даа, Базар хэлэжэ байгаа һэн, би һайн мэдэнэгүйб.
Балжама та хоёрые холо эльгээхэ хэбэртэй хэлэнэ һэн.
Бушуу яба, мүнөөдэр мордохот гэнэ һэн, — гээд, яаралтай гаража ябахаа һанахадань, Янжама хойноһоонь:
— Хүлеэ, сугтаа ошоё, — гэжэ яаран мэгдэн, пулаад, дэгэлээ бэдэржэ, иишэ тиишээ гэр дотороо гүйнэ.
Янжамын гаража ошоһон хойно Радна Дулгар хоёр хаана эльгээхэ, яаха гэбэ гээшэб гэжэ доро дороо һанаагаа зобожо байбашье, хоорондоо үгэ дуугаралсанагүй.
Радна нэгэнтэ хүдэлмэриһөө гээгдэһэн хойноо мүрынь нэгэ гэжэ бодоод, басаганайнгаа бусажа ерэтэр хүлеэхэ гэжэ шиидээд, малгайгаа үмдэжэ, бээлэйгээ барижа, газаашаа гарахаяа забдаба.
— Хаана ошохошниб? — гэжэ Дулгарай асуухада, Радна үүдэнэйнгээ тэндэһээ һөөргөө эрьен хараад:
— Газаа гаража, түлеэ хахалхам.
Басаганайнгаа ерэхые хүлеэгээд, хүдэлмэридөө ошохо болоо бэзэб, — гээд гарана.
Гэртээ үлэһэн Дулгар хүгшэн бурхан тээшээ нэгэ хараад, «бурханда дотороо зальбараад, һүзэглөөд байхада өөрэгүй юм бэзэ» гэжэ Раднын хэлэһэн үгые ойндоо оруулна.
Иигээд гэртээ бурхантай байбаш гээд, басагыемни абаашажа хаажархёо һаань, яаха гээшэбиб гэжэ доторнь уяржа, Янжамаяа хайрлажа, дэмышье сохёо байнаб даа гэхэ мэтээр нэгэ һанана.
Хэрбээ бурханииешни гаргажа хаяхамнай гээд комсомолшуудай ерээ һаа, ямаршье юумэндэ торон тогтонгүй, үйлөөрөө бололдоод һалашахаб гэжэ нэгэ шангадан бодожо, уруугаа харан һууба.
Үгы даа, тиимэ юумэ болохогүй бэзэ гэжэ баһа һанаагаа заһана.
Газаа түлеэ хахалжа байһан Радна үе-үе болоод лэ, мүнөө коммунын улаан булан болонхой Дабаа нюдарганай байшан тээшэ Янжамын хойноһоо һарабшалан харана.
Үдэшынгөө хэрүүл ба гурбан ондоо һалаха гэһэнээ һанана.
Доторнь хүльбэрнэ, зүрхэниинь үбдэнэ, хүндөөр һанаа алдана.
Тиигэжэ байжа нилээд ехэ түлеэ хахалжархиһан байба. ~~~ Һүхэеэ модондо сабшажархёод, хахалһан түлеэнһээ ехээр тэбэрижэ, гэртээ ороходонь, Дулгар сонхынгоо ойро ошоод, Янжамын хайлуулһан нүхөөр шагаан хаража байба.
— Үнөөхимнай гараад, наашаа гүйжэ ябанал, — гэжэ өөрөө мэдэнгүй дуугарна.
— Яаба хаб, юундэ дуудаа юм? — гэжэ һанаа зобонгёор Радна дуугараад, алшуур, гааһаа гаргажа, тамхяа удхана.
Тиигэһээр байтарнь, Янжама энеэдэтэй, баяртай гүйн орожо ерээд, үнгэрһэн һүниин хэрүүл шууяае сүм мартаһан хэбэртэй, хоёр бээлэйгээ ябууд дундаа сонхо дээрэ хаяжархёод, сэхэ ябажа, гэрэй баруун-урда буланда байһан баахан улаан хайрсагаа нээжэ, досооһоонь шэнэ пулаад, бээлэй мэтэеэ яаралтайгаар гаргасагаажа байба.
— Янжама, яагаабши, юун болобоб?
— Ябаха болооб.
Мүнөө хахад үдэрэй үедэ манда улаа ерэхэ, Балжама бидэ хоёр ябахамнай, — гэжэ Янжама хайрсаг доторһоо хэрэггүй юумэнүүдээ илган орхижо, хэрэгтэй юумэнүүдээ аятайхан ябталжа байха зуураа харюусана.
— Хаана?
Юундэ? — гэлдэжэ эхэ эсэгэ хоёрынь зэргэ асууна.
— Хото, зургаан һарын курсада эльгээхэ гэбэ, — гэжэ Янжама бардам янзаар хэлэнэ.
Тиихэдэнь үбгэн хүгшэн хоёр үнөөхи ехэ хэрүүл шууяагаа огто мартажа, гэнтэ уур сухалгүйнүүд боложо, басагамнай яажашье ябаха юм, холо ябажа үзөөгүй юм һэн гэхэ мэтээр гэмэрэлдэн, һанаагаа зобон, хубсаһа хунарыень гарган, түхеэрэн, сай мяха шанан, иишэ тиишээ гүйлдэнэ.
Янжама гаргаха гэдэг бурхан торхо хоёроошье мартажархиһан, багашуулай зангаар эжы абадаа эрхэлэн татажа байгаад, эдеэлнэ, хубсална, түхеэрнэ.
Удангүй хоёр мори оруулһан лааян ехэ шаргатай улаашан Раднын тээшэ хатарган ерэжэ, газаань тогтобо.
Радна үбгэн дороһоо һанаа алдажархёод:
— Янжамамнайшье ябаха болобо, бидэ хоёр яажа байха гээшэбибди? — гэжэ уйдад гэһэн шэнгеэр дуугарна.
— Бидэ яаха һэмбибди даа, харин хүүгэм яажа ябаха юм... — гэжэ Дулгар хүгшэн энхэрэгээр хэлээд, үнгэрһэн һүни альгадажа байһан Янжамынгаа улаахан хасарые үндэн таалана.
ХОЁРДОХИ БҮЛЭГ
ТАРМАЛГЫН ҮЕ
Уужам тэгшэхэн нугада утаар ургаһан хүхэ үбһэнэй хурса һайхан үнэр анхилна.
Мүн хуурай газар хатаһан үбһэн хоёрһоо гараһан тооһон үрхиржэ, шанга наранда хүрин болошоһон колхознигуудай хүлһэтэй хүдэр нюурта тудан бууна.
Бухал табижа ябаһан шиираг хүбүүдэй хасар, һаншаг уруу гоожоһон хүлһэнэй сараа сагаан мүр болон, зурыжа харагдана.
— Балдан!
Дарад гээд тарма, үбһөө гээнэш, — гэжэ залуу хүбүүдээр хүхижэ, эдирхэлдэн тэмсэн, бухал табижа ябаһан Радна үбгэн шангаар ооглоно.
— Хүлни холошоһон аад үбдэнэ, — гэжэ морин тармуураар үбһэ тармажа ябаһан Балдан хүбүүн дуугараад, хашарһан янзатай, үрөөһэн гараараа тармуурайнгаа рычагай барюулые даража, морёо нэгэ угзарна.
Наранай дээрэ гараха бүри агаар ами абашагүй ааяма бүгшэм болоно.
Хужартын коммунын хүдэлмэришэ гэшүүд сабшаха бригада, тармаха бригада, һүрилхэ бригада гэжэ гурбан бүлэг болон таһаржа, тармаха бригадынь гуша шахуу хүн мүнөөдэр энэ нугада хүдэлбэ ха.
Гурбан морин тармуураар тармажа, хойноһоонь гурбан бүлэг бухал табяашад, тэдэнэй хойноһоо хог һуури тармаашад — эхэнэр, хүүхэд ябана.
Ажаглаад харахада, тэдэнэй зариманиинь хооллохо эдеэлхэ сагаа хүлеэжэ ядаһан, залхуурһан хэбэртэй, отог тээшээ харан зогсоно, толгойгоо маажана, һуняана.
Тэдэнэй дунда нэгэ улаахан пулаадтай, маряатай хүдэр бэетэй басаган согтой солбон ябажа, хумилгын һуури тармаха зуураа машинаар тармаһан эмхигүй баалнуудые ехэ ехээр асалжа, бурьяса бухал табижа ябаһан Базар хүбүүн тээшэ нюла-нюла болоод лэ, нюдэнэйнгөө үнсэгөөр аятайхан инагаар хаража, энеэбхилэн ябана.
Тэрэ хадаа хотодо түр һургуули дүүргээд, һаяхан ерэһэн Янжама хүүхэн бэлэй.
Янжама Базар хоёр анханһаа бэе бэедээ дуратай һэн.
«Базар үнэхөөрөө ажалша габшагай комсомол гээшэ ха.
Комсомолшууд булта энэ Базар шэнги һаа, һайн бэлэй даа. ~~~ Базарые комсомолой секретарьһаа тон дэмы гаргаа байна.
Базарай гэм үнэндөө огто үгы юм һэн. ~~~ Тархи, тэрэ үедэ би байгаа һаа, дууһан хэлэхэ һэм даа.
Хамаг гэмынь сүм тиихэ сагта партиин гэшүүн, аймагай инструктор ябаһан Ошорон гэгшын гэм юм һэн.
Ошорон коммунын эхилжэ тогтожо байха үедэ «зүүнэй» нугалаа хэжэ, партиин айкомһоо хатуу донгодолго абаһаниинь элитэ.
Баһа һүүлдэ, тэрэ үбэлшье ябахадаа, манай үүрэй суглаан дээрэ комсомолшууд булта гэр гэртээ байһан бурхануудые гурбан хоног дотор гаргажа хаяха ёһотой гэжэ идхаһан хэлэһэн дээрэһээнь улас түрын талаар тиимэ алдуутай бузар хэрэг гараһан байгаа.
Үнгэрһэн үбэл өөрөө эжыдээ сохюулһанаа һанажа, эшэһэн мэтэ, доторнь муудана.
Базарые «зүүнэй» нугалаа хээ гэжэ үүрэй секретарьһаа гаргаһые илангаяа буруушаажа, ходо дабтан һанажа ябатараа, хажуудаа ябаһан багашаг наһатай комсомол басаганда томоотой янзаар, аргаахан:
— Ши амар байнаш даа: ахашни коммунист, гэртэтнай үбгэн, хүгшэн хүн үгы ха юм.
Намда хэсүү түбэгтэй байдаг: эжы, абанар бурханда һүзэгтэй, халтад гэбэл уурлаха сухалдаха, бэрхэ юм.
Хэзээ, яажаш болбосорхо зон юм даа, — гэжэ хэлэхэдэнь, тэрэ басаганиинь үг-маг гээд, балайшье мүртэй харюу хэлэнгүй, үни бүмбэгэр болошоһон бухалайнгаа оройе дахин дахин заһажа, тойрон ябажа, тармуураараа сохино.
— Манай коммунын айлнуудай хахадынь шахуу гэртээ бурхангүй болоод байна.
Нэгэ-хоёрхон жэл соо иимэ ехэ хубилалта болоод байхадаа, нүхэр, хүрөө гээшэл даа, — гэбэ.
— Тиигэжэ бодоходо, тиимэшье юм бэзэ даа.
Баһа нүгөө талаарнь бодоходо, хубисхал болоһоор нэгэ-хоёр жэл үнгэрөө бэшэ, арбан гурба-дүрбэн жэл үнгэрһэн байна.
Манай коммунын гэшүүдэй хахадынь гэр дотороо бурхангүйшье бол, олонхиинь толгой соо бурхан байһаар байна гээшэ. ~~~ Гэр дотор байһан бурханиие гаргахаһаа хүнэй толгой соо байһан бурханиие гаргахань бэрхэ юм байха даа, — гэжэ Янжама һурган һагад хэлэнэ.
— Тиимэш гээшэ гү даа, — гэжэ тэрэ басаган зүбшөөгөөд:
Үнөөхи үбэл бурханаа үгы болгохо гэжэ манай үүрэй суглаан дээрэ тогтоогоод, Шэмэд Сэдэн хоёр гэртэхи бурханаа эбдэжэ, газаа хаяад, эсэгэ эхэнүүдынь үйлэ галаб, шаг шууяан боложо, хүн зоншье бүгэдэ ехэ аягүйгөөр хэлсээ һэмнэй.
Ганса тэрээн дээрэһээ боложо, Базар комсомолой секретарьһаа гаргагдаа гээшэ һэн бэзэ, — гэжэ хэлэнэ.
— Тэрэ ехэл буруу юумэ болоһон байгаа даа.
Манай үүр һаяшаг тогтоһон, ойро дүтэ партиин хүсэтэй һайн үүр үгы байгаа ха юм.
Тэрэ мэтын ушар дээрэһээ иимэ буруу алдуу зүйлнүүд гараа һэн, — гэжэ Янжама өөһэдынгөө зэмые, илангаяа Базарай зэмые сагааруулха һанаатай дуугарна.
Августын шанга наран гам хайрагүй шарана.
Аяр хаташаһан үбһэнэй набша сэсэгүүд, гамнажа дүмэжэ тармыт гэһэн шэнги, шэбир-һабир шэбэнэлдэһэн мэтээр һаршаганажа, аюулда дайрагдаһан амитан мэтэ, бэеэ хуряан хомбиижо, шэрэлдэжэ байна.
Наранай орой болохо бүри коммунынхид улам яаража, нарантай урилдаһан мэтэ, асалха тармахань түргэдэнэ.
Энэ үглөөгүүр ойронь ерээд харахада, үргэлжэдөө сабшагдаад хэбтэһэн нэбшэгэр ехэ хадалангай гурбанай хоёр хубинь тармагдаба.
Шэнэхэн табигдаһан хөөбэгэр хүхэ бухалнууд бэе бэеһээ үндэр боложо, оройгоо хүндэ һайрхан харуулха гэһэн шэнги, аржа-баржа зэрэлгээтэн үзэгдэнэ.
Тармагдаха талмайнь, түймэрэй дунда байһан заахан олтирог мэтэ, эндэ тэндэһээ хашагдан, ташаатан, улам улам бага боложо, һүрөө дарагдан хёрбойжо, борлон харагдана.
Дууһажа бусаха гэжэ оролдон ябаһан коммунынхид улам бүри эдэбхитэй согтой, дуу шуунь шанга боложо, үдэшын оролгын хойно, үглөөнэй үрдиһэндэ орходоо бүришье үлүүгээр, бүришье хэшээлтэйгээр хүдэлнэ.
Илангаяа тармалгын бригадые даажа ябаһан Базар хүбүүн эсэшэ сусашагүйгөөр бухал табижа, гэдэргээ буляалдадаг хүнүүдые баалан түргэдхэжэ, омогтой дорюун ябана.
— Балдан, эрэ хүндэл адляар тарма!
Яагаа шабгансын темпээр ябанабши?
Хашан хээр Балдан хоёр адли дайралдашоо байнат даа, — гэжэ наада бариһан янзаар Балдан тээшэ хаража, Базар бригадир хэлэнэ.
Тиихэдэнь анханай залхуушаг Балдан хүбүүн Базар тээшэ дурагүйгөөр хялам гэжэ хараад, хүзүүгээ нугалжа, абяагүйгөөр морёо нэгэ-хоёр шабхадаад, амынь угзарна.
Хашан хээрэнь залхуурһан янзатайгаар һүүлээ шарбажа, шэхээ хуумайлган, толгойгоо занхад гүүлээд, хушуугаа өөдэнь сохойлгон, ябадалаа зааха түргэдхэн алдабашье, дары мартажа, Балданиие хэды багтаа «дпруу» гэнэ ааб гэжэ хүлеэн, хойшоо татагалзан шагнажа, нэгэ-хоёр, нэгэ-хоёр гэжэ алхална.
Тармаха газарынь улам бага боложо, наранай орохо хүрэтэр сохом дууһаха янзатай.
Энэ нугын тармалгые дууһахадаа, энэ үдэрэйнгөө даабариие үлүүбшэлэн дүүргэхэ ха юм.
Тэрэ бригадые даажа, урма баяртай ябаһан Базарай дотор эдир залуу наһанай инаг абьяас сэдьхэл үе-үе урган гарана, аржа-баржа бухалнуудай саагууршье, наагууршье бултагад гэжэ, нэгэ харагдажа, нэгэ далда орожо ябаһан Янжама басаганай улаахан пулаад Базарай хурса нюдэндэ эрхэгүй ходо дайралдана.
Яаран мэгдэн ябаһан Базар хүбүүн нюуртань нэбтэрэн гараад, гоожон ябаһан хүлһэеэ хамсыгаараа аршажархёод, унжалдангир зөөлэн үбһэнэй хумилгануудые огло огло асалан, томо томо бухалнуудые табижа ябаха зуураа хирэ болод гээд лэ, аргааханаар, утаар аялга татан:
Хурданхан моригүй гээ гүт даа,
Коммунын Шаралдай яагаа юм?
Хубитахан нүхэргүй гээ гүт даа,
Комсомолхон Янжамам яагаа юм?...
— Базар аа! ~~~ Яатараа гуниглаабши, наран үшөө эртэ байнал, — гэжэ зэргэлээ үедэ бухал табижа ябаһан залуу хүн дорюунаар наадалан дуугарна.
— Минии гуниглахада, ши юундэ уйдаабши? — гэжэ Базар дурагүйдэжэ дуугараад, дуулахаа зогсоно.
— Дуулыш, нүхэр, юундэ абяагүй болообши?..
Базар үлэ дуулаһан мэтэ боложо, эшэһэнээ балаалха һанаатай, һүрхэй яараһан хэбэртэйгээр бухалаа табина.
Уруудам харгыдаа ороһон улаан-шара наран улам улам доошоо һолжорһоор, хоёр-гурба мухарихадаа, уулын саана орохоор болоходоо уурлаһан шэнги, мэнэн улаан шарай шарайлжа, һүртэйгөөр хараад байһан мэтэ байбашье, халуун шанга элшэнь һуларан буураба, һэрюубтэр зөөлэн амисхал дайдада тунажа, ажал хэхэдэ аятай зохид үе болоно.
Хадын нюруу дээрэһээ хүндэлэн туяа хаяжа байһан наран өөдэ харахада, тармалгаа дууһажа ябаһан эдэ бүлэг ажалшадай дээгүүр нарин тооһон дэгдэжэ, хиидэ манаран бөөгнэржэ үзэгдэхэтэеэ хамта тоо томшогүй олон жэжэхэн илааһа батаганануудай һуунагтан хөөрсэгэнэжэ, агаарта хуйлан эрьен ябахань тодохоноор харагдана.
— Хүйхэр бэрхэ хүбүүн гээшэ ха даа.
Асалха бухаллахадаа абьяастай байна, — гэжэ ажалда дуратай Радна үбгэн саада захын үедэ бухаллажа ябаһан Базарые һайхашаан, магтан һанажа, урматай нюдөөр харана. ~~~ Өөрөө үбгэршэһэнөөш мэдэнгүй, үрдилдэн ябажа хүдэлмэрилнэ.
— Тархи даа, халаг! ~~~ Энэ Балдан гэжэ өөдэгүй хүбүүн байна. ~~~ Морёор тармажа ябаһан аад, залхууржа, забһартуулжа, хахад үбһөө гээжэ ябана.
Удангүй наран оробо, коммунынхид тармажа дууһаба.
Үсэгэлдэр үглөөгүүр ургажа байһан, энэ үглөөгүүр унаад хэбтэһэн нугын хадалан дээрэ, мүнөө харахада, хэдэн зуун бухал бодошоһон байхадань, урдань өөрынгөө зурагархан хадалан дээрэ зургаа-долоон хоног ажалладаг Радна гайхалтай ехэ баясажа, олоной хүсэн, машинын туһа гэдэг яаха аргагүй ха юм, мэдээд лэ засагай газарһаа иимэ коммуна колхоз байгуулгые шухалашалдаг байна даа.
Энэ үбһэн харин булта минии байгаа һаа, ямар байха һааб гэжэ һанажа ябаад, һүүлшын баалые асалжа, бухал дээрэ табижа, асаараа нэгэ-хоёр тоншожо заһажархёод, бэшэн тээшээ харахадань, бүгэдэ дууһаһан, зариманиинь тамхяа носоожо, зариманиинь хубсаһа хормойгоо гүбижэ байхадань, бардамаар хоолойгоо заһаад:
— Зай, хүбүүд, гоё бэзэ?
Иигээд отогтоо орожо, унтаахайн урин харагшанда ошохо болоо!..
Үглөөгүүр эртэ Доодо нугын тармалгада ошохо гүбди? — гэжэ Радна омогтой дуугаар Базар тээшэ хаража асууна.
— Тиихэ, тиихэ.
Нүхэд, үглөөгүүр эртэхэн ошоод лэ, баһа мүнөөдэрэйхи шэнгеэр дууһажа үзэхэбди, — гэжэ Базар бригадир хүхюу шангаар соносхоно.
— Үглөөгүүр шүүдэртэйдэ хайшан гэжэ тармахабибди?
Шүүдэрэй хатаһан хойно ошохо юм ааб даа, — гэжэ бухалай хаяада амаржа хэбтэһэн Балдан хэлээд, толгойгоо маажаһаар бодожо, тармуурта хүллэһэн хашан Хээр тээшээ аргаахан найгажа ошоно.
— Табан хоногой тала үлөө.
Балдан, зүрхэлжэ үзэ, үбһэнэй һүүлдэ амархаш, — гэжэ тэндэ байһан Радна үбгэн жүдхүүлэн хэлэнэ.
— Ходол залхууржа ябаха ямар амитан гээшэбши!
Комсомол бэшэ, харин банди байбал, таараха һэн хаш даа, — гэжэ Базарай дээрэлхүүгээр хэлэхэдэ, ойронь байһан нэгэ залуу хүбүүн:
— Балданиие үглөөгүүр орой болотор унтуулха хэрэгтэй: бүхэли үдэртөө тармуур дээрээ миин һуухадаа, эсээ юм бэзэ, — гэжэ ёгтолон дуугараад, энеэнэ.
— Тиигэбэл Балдан үглөөдэр бухал табиг, би тармахаб, — гэжэ баһа нэгэн хашхарна.
Балдан тэдэн тээшэ хулгай нюдөөрөө хулмагад байса харажархёод, аалиханаар тармуур дээрэ гаража һуугаад, газарта хүлхыжэ хэбтэһэн боожоо татан хүдэлгэжэ, абяагүйгөөр отог тээшээ галгюулна.
Базарай бригадынхид мүнөөдэр ехые тармаһандаа бүгэдэ урматай хүхюутэйшье бол, гэдэһэниинь үлдэжэ, олонхинь отог тээшээ яараха хэбэртэй болобо.
Эхэнэр, хүүгэдынь хамагай түрүүн бүлэглэн илгаржа, эрэшүүлһээ таһаран, хоорондоо абир-шэбэр дуугаралсан, саашаа ябажа шиидэхэдээ, булта зэргэлэн жэрыжэ, хоолой ниилүүлэн татажа, дайдые сууряатуулан, хонгёо һайханаар дуулалдана.
Удаа тээнь залуу хүбүүд нэгэ бүлэг таһаран, шог үгэ хэлсэжэ, шанга шангаар энеэлдэн, шууяжа, носолдожо, намнасалдажа, аса тармуураа ёдогошуулан, хөөрсэгэнэн, ухаа тооһо бурьюулан ябанад.
Тэдэнэй хойноһоо, бухалнуудһаа һалажа ядаһан шэнги, забһараарнь эрьелдэн зогсон, тамхяа татажа, нам гэжэ хөөрэлдэн гээгдэһэн үбгэд томоотой янзаар аргаахан дуугаралсажа, хэзээ бороогой орохо, хэзээ хюруугай унаха, хэзээ одо мүшэнэй тохёолгон болохо тухай хөөрэлдэжэ ябана.
Үдэшын улаан толон уулын оройгоор хаяатан үзэгдэжэ, амилжа ханашагүй арюун тунгалаг һэрюухэн агаар дайда дүүрэн тунажа, зунай сэлмэг зохид үдэшэ болобо.
Коммунынхидшье бултааран отогтоо оробо.
Нугын хадалан дээрэ абяа шэмээгүй.
Гансахан эдишэ ууша бэдэржэ, иишэ тиишээ тооһорон ниидэһэн үлэн боргооһо батаганануудай гомдолтойгоор жииян дуулалдахань шэхэндэ хашартайгаар соностоно.
Коммунынхидай ажалай үдэр дууһаба...
ХОЁР БЭШЭГ
Бүтүү шугы бургааһанай дундуур шааян шалшаганан урдадаг түргэн горхоной баруун бэедэ һүүдэртэн харлажа байһан набтархан аад, сабшама эгсэ эрьеын хаяада зунай намжаа дулаахан үдэшэ хоёр гал ойро ойрохон ялаб-ялаб улалзажа байна.
Нэгэ галынь һүлэмхи бүүдэгэршэг, улаан үнгэтэйшье һаа, нэгэ янза тэгшэхэн носоно. ~~~ Нүгөөдэнь нэгэ хирэ ялагар ехэ болоно, нэгэ хирэ бууран һуладана, ойронь байгша хүнүүдэй томо томо сусалнуудые абажа, дээрэнь мундуугаар хаяхада, улаалзай ошон сасаран соробхижо, хүсэтэй дүлэн хурсаар бадаран, тортогтой хара утаан мушхаран гарана.
Отогой үүдэндэхи галай хажууда түбхинэһэн наһанай эрэшүүл, үбгэд энэ үедэ үлэгшэ һэн.
Нүгөө түүдэгэй хажууда мүнөө, мүн урда мэтэ, бүгэдэ омог наһанай залуушууд, хүбүүд, басагад хамтарһан байба.
— Залуушуул, түлеэгээ гамнагты! ~~~ Яагаа ехээр түүдэг табинабта! — гэжэ отогой үүдэнһээ нэгэ хүнэй зандаран хэлэхэдэ, залуушуулай дунда тэрээндэ анхарал табиха хүн нэгэншье үгы, мүнөөхил зангаараа шууяжа байба.
Хүдэлмэридөө эсэһэн алжааһан үбһэшэд элдэб юумэ һанан һанан ярилдажа, галай хажуугаар зариманиинь гонзойлдожо хэбтэнэ, зариманиинь хэсылдэн, бэе бэеэ түшэн, һажахаа һанажа һуунад, зариманиинь отог дотороо дэрэ дэбисхэрээ заһажа, һүүдэгэшэлдэн хүдэлнэ.
Отог сооһоо нэгэ хүнэй һанаа амараар таһалгаряагүй хурхирха шэмээ элихэн дуулдана.
Гансахан галай хойморто һууһан Радна уруугаа хаража, уурлаһан хэбэртэй хүмэдхөө буулган, тамхяа бааяса татана, хажуудаа байһан хуурай хилээмэ абажа, амандаа хэнэ.
«Олон хүн гээшэ жэгтэй байна даа. ~~~ Доро дороол гэдэһээ садабал, нэгэнэйнгээ яажашье байһые мэдэхэгүй.
Моринойнгоо мүрэ холгоожорхёод, хомууд һэлгэжэ асарха болоходоо, ошохо хүн олдохогүй.
Бүхэли үдэртөө хүдэлмэри хээд, коммунын байрада ошохо хүнэй олдохогүйдэ, гурбан модоной газар ошожо ерэн гэхэдэ, харин эдихэ юумэ үлөөхэгүй.
Иигээд хооһоор унтаха саг болобо гээшэ гү?
Энэ мэтээр саашаа байха болоо һаа, бүтэхэгүй байна даа», — гэхэ мэтээр Радна һанаандаа гэмэрэн, бодолгото боложо һуутараа, урдань үмсын ажалтай байһанаа һанана.
«Үмсын ажалтай байхадаа, мори унаагаа һайн байлгадаг, хомууд хударгыень зохидоор тааруулаад, хаража хадагалжа байдаг һэн.
Мүнөө эзэмдэхэ мориншье байхагүй; тоног зэбсэгээ, тэргэ шаргаяа хэн хамаагүй хаанашье хаяжархихадань ажаггүй.
Юуншье гээшэб даа...
Һайнаар оролдоодшье хүдэлмэри хэһэн, Балдан шэнги залхууржа, толгойгоо ганзагалжашье ябаһан тон ганса байна даа.
Харин Балдан гэдэһээ садхалан, амар хурхиржа хэбтэнэ...
Намайе хүн коммунада оруулһан бэшэ, өөрөө зүдхэжэ ороһон гээшэ бэзэб.
— Янжама-а!
Янжама, байна гүш? — гэжэ шангаар дуудана.
Тиихэдэнь залуушуулай дунда байһан Янжама:
— Бай... хэн гэнэ?
Намайе дуудана гү? — гэжэ дуугараад, һуга харайн бодожо, отогой ойро ерээд:
— На­майе хэн дуудааб? — гэнэ.
— Бари!
Задархайнь манай Гармын бэшэг, би задалжа уншаа һэм.
Нүгөөдэнь шамда ерэһэн бэшэг гэнэ һэн, — гэжэ Радна тэдэ хоёр бэшэгээ һарбайна.
Янжама нэгэ зуг татан алдаад, шарайнь барагад гэжэ, зааха эшэһэн мэтэ болоод, түргэн һарбагад гэн, хоёр саарһа абажа, адресыень халта мүлтэ хараад, гал тээшэ яаран ошобо.
— Харуулал даа!
— Юум даа, бэшэг ерээ гү?
— Хаанаһаа, хэнһээ ерээб? — гэлдэжэ, эндэ тэндэһээнь хэдэн басагад, хүбүүд зэргэ дуугаржа, үндэгэшэлдэн угтана.
— Яахатнайб?
Байзагты, харуулхагүйб! — гэжэ Янжама дүү хүбүүнэйнгээ бэшэг хармаандаа хэжэрхёод, галай захада ошожо, нүгөө бэшэгыень яаран задалаад, эндэ тэндэһээнь залуушуулай үндэлзэлдэхэдэ, гараараа халхалан байжа, дутуу ядуу уншаһан болоод, бушуухан хармаандаа хэхээ забдаба.
Ара таладань зогсожо байһан Дугар гэжэ томоогүй янзын залуу хүбүүн гэнтэ дэбхэрэн, альгаа ташажа, шангаар:
— Оо!
Би харабаб.
Бадма гэжэ һүүлдэнь байба!
Оо-ёо-ёо!
һа-һа-һа! — гэжэ дуугараад, айхабтар хүхюугээр энеэнэ.
«Энэ Янжама намайе хууража мэхэлжэ ябаһан бай­ба гээшэ гү?
Тэрэ бэшэгэйнь һүүлдэ Бадма гэжэ байна ха юм, хотодо советско-партийна һургуулида байһан Сэдэнэй Бадмаһаа ерээ ёһотой.
Хотодо байхадаа, тэрээнтэй һайн сэдьхэлтэй болоһон, үгэ хүүрээ абалсаһан байгаа гээшэ...
Сохом тиигэһэн байгаа», — гэжэ жүтөөрхэн таажа бодоод, байза даа, би харюугаа абажа шадахаб гэжэ шүдөө зуун хэбтэбэ.
Янжама Базарай тиигэжэ жүтөөрхэн хэбтэһые ойлгобогүй.
Үнөөхи бэшэгэйнгээ удхые һонирхоһон туладаа дахин гаргажа, һайтар уншажа үзөөд, хэрэгтэй бэшэг гээшэ ха гэжэ дотороо һанаһаншье һаа, бэшэ нүхэдһөө эшэһэн мэтэ боложо, түргэн хахалаад, түүдэгэй дунда хаяжархина.
Гэтэжэ хэбтэһэн Базар энэ бэшэгэй нэгэтэйл хадань намһаа нюужа, галда хаяба гэжэ һанаад, тэсэжэ ядан, саб шүүрэн абаха гэхэдэнь, мүнєє һаяхан Янжамын гар­та байһан багахан тэбхэр саарһан түүдэгэй дунда нюдэ сабшаха зуура уршагад гэжэ, хара нүүрһэн болоод, Ба­зарай һүрэн бодохотой адли шандаруу болон, түүдэгэй дүлэндэ єөдєө сохигдожо, утаанаар холисолдон дэгдэжэ, үгы болошоно.
Собхорон бодоһон Базар олоной дунда жүтөөрхэжэ, уурлаһанаа мэдэгдэбэ гээшэ гүб гэжэ тотууригүй забдалгаа шүүмжэлэн һанажа, бодолгото болоһон мэтэ, уруугаа хаража, ойро зуура байгаад:
— Зай, нүхэд, унтая, оройхоншье болоо гээшэ ха.
Үглөө эртэхэн бодохобди, — гэжэ балаалжа дуугараад, түүдэгээ тараажа, унтараажа эхилнэ.
Түүдэгэй дэргэдэ хэбтэжэ, һуужа байһан хүбүүд дурата дурагүй бодожо, зариманиинь носолдон, зариманиинь эбһээлэн һуняан, һубариһаар бүгэдэ отог тээшээ ябана.
Базар басагадай дунда ябаһан Янжамын хажууда аргаахан зэргэлжэ ерээд:
— Бай даа, уулзая, нэгэ юумэ шамда хэлэхэ гээ һэм, — гэжэ шэбэнэн дуугарна.
— Наанал даа, юу хэлэхэ гээ гээшэбши! ~~~ Хожом хэлээрэй.
Аягүй байна... — гэжэ Янжама томоотойгоор гїбэд гээд, тогтонгүй ябана.
— Ехэ һонин юумэ хэлэхэ гээ һэм даа...
Тиимэ юм һаань, байг даа... — гэжэ Базарай гомдолтойгоор дууга­раад, ууртай янзаар хултагад гэжэ гээгдэхэдэнь, Янжа­ма дотороо уяржа, аяшьегүй, эшхэбтэршье һаань, нүхэдһөө таһаран гээгдэжэ, Базарые хүлеэжэ, һөөргөө харана.
Хойноһоонь найгажа ябаһан Базарай хүсэжэ ерэхэдэ, хоюулан түр тогтожо, урда урдаһаа харалсаад байжа байтараа, хажуу тээшээ арбаад алхам тэды ябажа, харлажа байһан ябаган һөөг бургааһанай хажууда ошоод, зэргэлэн һууба.
— Зай, нүхэр Янжама, ямар һонинтой бэшэгүүдые хаанаһаа абабаш? — гэжэ Базар мэхэтэйгээр асууна.
— Нэгэниинь Бадмын бэшэһэн, нүгөөдэнь манай Гармын аба эжыдээ бэшэһэн бэшэг даа, — гэжэ Янжама ямаршье һэжэггүй хэлэнэ.
— Бадма юун гэжэ, ямар һониниие бэшэнэб? — гэжэ Базар шамдуун асууна.
— Һонинш үгыл даа, гэмгүй һайн байнаб гэнэ.
Мүнєө үедэ практикада гараад, хүдєєдэ артель дээрэ хүдэлмэрилжэ байнаб гэнэ.
Артелиин хүдэлмэриин эмхидхэл тухай бэшэнэ.
Мүнөө жэл һургуулияа дүүргэхэб, тиигээд коммунадаа ошожо хүдэлхэб гэнэ.
Бэшэ юумэ үгы даа, — гэжэ Янжама үнэн сэдьхэлһээ, нэгэшье үгэ үлүү, нэгэшье үгэ дутуугүйгөөр Бадмын бэшэгэй удхые тобшолон хэлэбэ.
Янжамын тэрэ хэлэһэндэ Базар огто этигэбэгүй.
Худалаар хэлэжэ, мэхэлжэ байна гэжэ хоронь бусалжа, доторнь тэсэшэгүй болоно.
Тиибэшье бэеэ шанга барижа, аалиханаар:
— Гармамнай юун гэжэ бэшэнэб даа?
Тэрэ бэшэгыень хамта уншажа үзэе, сугтаа харюу бэшэхэбди, — гэнэ.
— Би һайса уншаашьегүйб, аба эжыдээ бэшэһэн байгаа бэзэ.
Бари, уншаад, үглөөдэр үгөөрэй! — гэжэ Янжама гэнэн хонгор зангаар шамдагай хармаанаа уудалжа, дүү хүбүүнэйнгээ бэшэгые абажа, Базарта үгэнэ.
— Мэдэгдэнэ даа...
— Юун хэрэггүй юумэ дуугарна гээшэбши, Базар...
үгы, ямар һонин юумэ хэлэхэб гээ һэмши? — гээд, Ян­жама Базарта дүтэлэн, няалдан һууна.
— Нүхэр Янжама, би шамайе иимэ хүн гэжэ огто һанаагүйлби.
Ши намайе сэдьхэлгүйгөөр хууража ябаһан хүн байналши...
Би шамайе тиитэрээ аргадахаа мэдэнэгүйб, — гэжэ Базар ууртайгаар хэлээд, угзагад гэн, Янжамаһаа багахан холодожо һууба. ~~~ — Юун гэнэ гээшэбши! ~~~ Яаба гээшэбибди...
Базар, ши яагаабши? — гэжэ Янжама Базарай шарайе һүниин харанхыда шэртэн, хаража ядан, уриханаар асууба.
— Мэдэжэл байгаа хүн бэзэш...
Энэ үдэшэ бидэ хоёр һүүлшынхиеэ хөөрэлдэбэ гээшэбди! — гэжэ Базар эрид харюусаба.
— Ши, Базар, юрэдөө, яагаабши?
Хайшан гэбэ гээ­шэбши?
Хэлэһэн юумэш энэ гээшэ гү?
Тиигэбэл ши ком­сомол хүн бэшэ, хэрэггүй амитан байгаа байнаш, — гэ­жэ Янжама сэдьхэлээ хүдэлһэн янзатайгаар яаран хэ­лэнэ.
— Хэрэггүй һаа, шамдал хэрэггүй болоһон байгаа бэзэб.
Хэмнай үнэхєөрөө комсомол юм ааб, мүнөө дээрээ үшөө мэдэгдэнэгүй, — гэжэ Базар занан хэлээд, шуухирна.
— Базар, ши тиигэжэ дэмы бодонош...
Би шамайе иимэ өөдэгүй зантай хүн гэжэ мүнєє хүрэтэр мэдээгүйб.
Намда зэмэ байхагүй.
Зэмэтэй гэжэ һанабал, дураа мэдэнэ бэзэш.
Бишье шамай аргадахагүйб, — гэжэ аман дотороо аргаахан хэлэхэнь Базарай шэхэндэ арайхан дуулдана.
Базар хармаан соогоо байһан Гарма хүбүүнэй бэ­шэгые үрөөһэн гараараа бажуун эбхэлэн байтараа, гэн­тэ хоёр гараараа толгойгоо барижа, уруугаа харан, шүдөө шангаар зуужа, нэгэ шуухираад:
— Шамда энээнһээ урда хууруулжа ябаһамни хүрөө!
Би шамайе аргадахагүйб.
Мүр мүрөөрөө ябая, — гэжэ ууртайгаар хэлэнэ.
Янжама нэгэ юумэ хэлэн алдаһан аад, зүрхэниинь хүльбэрэн, нюрга уруунь хүйтэ дааһан мэтэ боложо, хэ­лэжэ шадабагүй.
Хоёр залуушуулай сэдьхэлдэ юрэ бусын ехэ эбдэрэл боложо, абяа шэмээгүй, урда урдаһаа харалсажа, уруу дуруу удаан һуубад.
Энээнһээ урда Базарта үнэн сэдьхэлһээ этигэжэ, иигэжэ муу зан гаргахыень үзөөгүй, Базарһаа һайн хүн үгы гэжэ һанажа ябадаг Янжама ямаршье зэмэгүй аад, иимэ хэрзэгы абари гаргахадань, гэнтэ сохигдоһон мэтэ гайхажа, заримдаа хайрлан, заримдаа дураа гутан, зэбүүрхэн, олон юумэ бодоно.
Базар бүхы зүрхэ сэдьхэлээ табижа ябаһан, бэе бэеһээ нэгэшье юумэ нюулсадаггүй Янжамынгаа Бадмаһаа бэшэг абажа, тэрэнээ галда хаяһандань жүтєөрхэн, хороо бусалжа, тэрэнээ түүдэгтэ хаяжа байхыень һанахадаа, дотороо тэсэжэ ядана.
Би нэгэл харюугаа абахаб гэжэ сэдьхэлдээ шангаар һанажа, шүдөө зууна.
Тиигэжэ һуутараа, нэгэ мэдэхэдээ, хоёр залуушуул даарашаһаншье, нойроошье хүрэһэн байхадаа, бэе бэеэ гэтэһээр, аргаахан бодожо, отогтоо ошоод, хоюуланайнь дотор амгалан бэшэ, бэе бэеынгээ аашые буруушаан, дотороо өөр өөрыгөө үмөөрэн һанажа, өөр өөрынгєө унтадаг газарта хэбтэреэ яаран заһана.
Үдэр хүдэлмэри хэжэ эсэһэн алжааһан үбһэшэд, торхотой загаһан мэтэ, отог соо үргэлжэ жэрыжэ, зай забһаргүй хэбтэшэһэн, аятайгаар амаржа, бүхєөр унтажа байна, харин гансахан Радна үбгэн залиржа байһан галай хажууда хоёр альгаа шаража, уруугаа харан, абяагүй һууба.
Радна ехэл олон юумэ бодоно.
Мүрөө холоһон морин, дабирхай түрхингүй, хуурайгаар шэрэһэн тэргэ, таһалаад хаяжархиһан аргамжа, хазаар гэхэ мэтэ һанагдажа, олоной юумэндэ эзэн мэтээр хандаха хадагалха хүн үгы байна гэжэ шүүмжэлэн бодоно, тэрээнһээ уламжалан, єєһэдөө эзэмдэхэ мал зєєригүй болобобди гэжэ Дулгарайнгаа гэмэрһые һанажа, Гарма хүбүүнэйнгээ бэшэг соогоо «коммунадаа дадал дүршэлгүй байһандаа ядалсаха байбал, артель болохын ябадал хэхэдэшье болохо байна» гэһые һанажа, юрэдөө, яаха ёһотой гээшэб гэжэ эдэ бүгэдын захада гаража, нэгэ тээшэнь шиидхэн ядажа, һанаа үнөөн болон һуужа байба.
Тэрэ үдэшэ Базар Янжама хоёрой ябадалда юрэ бусын үдэшэ байба...
Тэрэнһээ хойшо тэдэ хоёр ходо бэе бэеһээ зайлалсажа ябадаг болоо бэлэй.
ГУРБАДАХИ БҮЛЭГ
БУРУУЛГАН БҮРХЭГ ҮДЭР
Бүүдэгэр бүрхэг, бороотой зүдэрүү, харалган хүйтэн үдэр.
Огторгойдо наранай хаанаш байһаниинь мэдэгдэхээр бэшэ, юрэ үглєөгүүр бодоһон, эдеэлһэн хэмээрээ бодожо үзэхэдэ, сохом хахад үдэрһєө үнгэрһэн үе бололтой.
Үе-үе шэрбэгэнүүр жэжэхэн бороо бударан орожо, хүнэй нюурые хоротойгоор шэрбэн сохино.
Хужартын айлнуудай газаагуур шэбхэ шиигэй үнэр гутана.
Эндэ тэндэ хашаа харшын захаар, һарабша сарай доогуур даараһан хони ямаад, тугал бурууд хорон шурган бєөгнэржэ, шэшэрэлдэн зогсоно.
Хагсуу бороодо шэрбэгдэжэ, бэлшээриһээ эртэ гүйлдэжэ ерэһэн үхэрнүүд хашаагай нэмэридэ шэбээлэн байжа, нюдөө һулаханаар хараад, залхуугаар хибэдэһээ хибэнэ.
Тиихын забһарта хирэ хирэ һаамхай үнеэдэй уйдхартай утаар хото зэдэлтэр мөөрэлдэхэ дуулдана.
Коммунын правлениин газаа хүн зон олон хэбэртэй, булта яаралтай иишэ тиишээ ябана.
Эндэ тэндэ гэр байшангай хажуугаар хоёр-гурбаараа хушуу холбон зогсожо, юумэ гайхалсаһан, һонирхоһон шэнгеэр хоорондоо дуугаралсана.
Коммунын правлени шадар ойрохон байһан улаан булангай байшан тээшэ зүг бүхэнһөөнь нэгэ-хоёроороо хүнүүд ошоно.
Зариманиинь яаралтай шуумгай гэшхэлнэ, зариманиинь дуратай дурагүй удаахан ябана. ~~~ Мүнөөдэр, магад, нэгэ юрэ бусын хэрэг тохёолдоһон бололтой.
«Юун болоо гээшэб!
Сугларжа, хүдэлмэридөө гараха гээ гээшэ гү?
Мүнөөдэр хагсуу бороо гэжэ хүдэлмэридэ ошохогүй, амарха юм гэлсээ хамнай.
Али аймаг түбһөө тушаалтан ерээд, суглаа хэхэ гээ гээшэ гү?» — гэжэ гэр дээрээ гараад, хушалтыень заһажа байһан Радна дотороо һанажа, коммунын правлени тээшэ һарабшалан харана.
Мүнєөдэр нэгэшье хүн хүдэлмэридэ гарахагүй, хагсуу бороо гэжэ шалтаад, хүдэлмэришэн гэшүүд булта амар­ха, правлениин гэшүүн тушаалтад хамтаржа, коммуна доторойнгоо элдэб шухала асуудалнуудые хэлсэхэ шиидхэхэ гэжэ зүблэһэн юм.
Хамтын суглаан, энэ тэрэ болохо гэжэ зарлал соносхолой үгы байһан хадань, Радна зоной суглархада, гайхан байжа хүдэлнэ. ~~~ Тиигэжэ байтараа:
«Мүнөөдэр хүдэлмэри хэхэгүй хадаа сүлєөтэй хүнүүд ябажа байгаа бэзэ даа...
Нэгэ-хоёр үдэр хагсуу бороогой болоходо, юунэймнай амаралта гээшэб!
Миин хэбтэхынгээ орондо газаагуурхи гэр зуурынгаа юумэ хэжэ, малайнгаа дал хотошье һэльбэжэ заһажа байбал, хэрэг юм һэн ха.
Эдэ хонид, эдэ буруу тугалнууд иигэжэ шэшэрэлдэжэ байхагүй юм һааб даа.
Яаһан жэгтэй юм гээшэб даа?» — гэжэ һанаандаа гэмэрэн байжа, гэрэйнгээ оройн хушалтые нягталан хашана, заһана.
Хойто зүгэй хүйтэндэ туугдажа, урда зүгэй дулаан орондо ошожо үбэлжэхэ гэжэ зориһон нэгэ һүрэг галуунуудай гуримтайгаар зэлэ татан, урдань аянда яба­жа үзөөгүй залуу, хүбүүн галуунуудайнгаа таһаран гээгдэхэгүйе оролдоһон мэтэ, түрүүн ябагшаяа дууряан, дуу таһаралтагүй ганганалдажа, доохонуур ниидэжэ ябахадань, Радна өөдєө хандан, тэдэниие хаража: «Уһанай шубуунай доогуур ниидэжэ бусабал, хүйтэн ута үбэл болодог юм гэжэ урданай үбгэд хэлсэдэг һэн.
Мүнөө жэл, магад, їбэлынь хүйтэн байгаад, ута хабар болохонь гээшэ ха.
Эдэ малнууднай юун болохо, яажа ондо орохо гээшэб?
Хэсүү байна даа...
Галууд яаһан гуримтайгаар хушууржа ниидэдэг шубууд гээшэб. ~~~ Олон зон эдээн шэнги эмхитэйгээр, нэгэ һаналаар хушууржа, юумэ хэдэг һаа, ехэ бүтээмжэтэй байха һэн ха даа», — гэжэ бодоно.
Тиигэжэ байха үедэнь гэнтэ хүршэ айлайнь нохой эбдүүсэн хусажа, удангүй Тайга нохойнь халан абажа, бүдүүнээр хусажа, амбаарай урдуур гүйжэ орохотойнь хамта, шодон боро мори унаһан, мүрэ дээгүүрээ үрмэгэ нэмэржэ, урдаа уяһан, малгайгаа үрєєһэн шэхэн дээрээ үмдэһэн Батуужан соёруулан гаража ерэбэ.
Тэрэ хадаа уймаршаг мундуу зантай, шиираг бэетэй, мүн коммунада ороһон аад, балайш мүртэй хүдэлмэри хэдэггүй хүн бэлэй.
Батуужан аман соогоо дуугаржа, морёо нэшэн, Раднын үүдэндэ туласа гүйлгэжэ ерээд:
— Сшуу!..
Радна абга!
Нүхэр, бушуу яба, түргэн!
Энэ дороо! ~~~ Үтэр суглуула гэнэ.
Улаан гуланда ошо! — гэжэ шангаар хашхарба.
Гэр дээрэ байһан Радна, тэрэнэй зангые урдын мэдэхэ тула сошон мэгдэнгүй асууна:
— Юун болооб, хэн юундэ ерэ гээб?
— Хэлэнэ бшууб шамда: суглаан болохонь, бушуу яба гэжэ.
Үшөө юун хэрэгтэйб, ябахаал мэдэ! — гэжэ тэрэ хэлээд, морёо залажа, түргэн саашаа ябахаа забдана.
— Нүхэр Батуужан, байза!
Хаана суглаан болохо гэнэбши? — гэжэ Раднын асуухадань, Батуужан морёо татажа эрьеэд, ууртайгаар хараад:
— Гулан гэжэ мэдэхэ гүш? — гэнэ.
— Юу?
Ямар гулан яагаа гэнэш даа? — гэжэ Радна мэдэжэ байжа асууна.
— Ямар гулан байдаг юм теэд, сагаан гулан байгаа гэжэ һанаа гүш?
Улаан гулан гэжэ хүнэй хэлэжэ байхада, хаагуураа дууланабши! — гэжэ Батуужан харюусана.
— Гулан бэшэ, булан гэжэ хэлыш...
Улаан булан гээд хэлэ! — гэжэ Радна заһана.
— Намда бү сэсэрхэ.
Булан гү, гулан гү...
Юрэдөөл, Дабаа нюдарганай гэртэ ошолши даа.
Ошоходоол мэдэхэш өөрөө, — гэжэ Батуужан хэлээд, шодон Борынгоо баруун гуяыень шаб гэтэр ташуурдаад, дүрөө дээрээ бодожо, урагшаа үгсыд гээд, соёрон татуулжа, аман соо­гоо дуулан гүйлгэжэ, баруун тээхи айлнууд тээшэ ошобо.
Радна гэр дээрэһээ яарамгай буужа: «Баһа ямар суглаан, юун болоо гээшэб, яаһаншье олон суглаанууд болодог юм агшаб...
Хэрэгтэй хадаа болодог юм ааб даа, яахаб»...— гэжэ һанажа ябажа, гэртээ орожо, нэгэ аяга сай уужархёод, гааһаа гаргажа, тамхяа носоожо зуугаад, нюргаа үргэлөөд, улаан булан тээшэ гэшхэлэн ябана.
Хоёр хоногой хура бороодо шэбхэтэйшэг зєєлэн газарай нэбтэ норошоод, гэшхэһэн лэ газарһаа уһа нэбшэн байхадань, хүхэ бөөрэ болотороо норошоһон гуталаа Радна гамнан, гэшхэхэ газараа хараашалан, болгоомжотойгоор ябаха зуураа дотороо һанана:
«Одоол энэ суглаан дээрэ һанажа ябаһанаа дууһан хэлээд үзэхэ юм байна.
Энэ хэбээрээ манай коммунын саашадаа байхань бэрхэ болоо.
Зарим хүнүүд гаража байха, һаяшье хоёр һайн хүдэлмэришэн айлнууднай гарашаба.
Ажал хүдэлмэри эмхигүй болобо.
Юумэ хэһэншье хүн, хээшьегүй хүн адли байха.
Шабартын ар­тель яахадаа һайн байна гээшэб, гэшүүдынь олон, ажал хүдэлмэриньшье эмхитэй, мүнөө малайнгаа дал хото дууһан шэнээр барижа байна.
Үнєєхи Гарма хүбүүнэйм бэшэһэн зүйтэй байгаа гээшэ ха.
Артель болоо хада үнэхєөрєөшье дээрэ байгаа ёһотой...
Баһа тиигэжэ һанан гэхэдэ, Тохойн коммуна ехэ һайн, эмхитэй, гуримтай, таряанайнгаа хуряалгые үни сагта дууһанхай, малайнгаа байра эрхим һайнаар түхеэрһэн байхань юун гээшэб!
Юрэдөө, ямар шалтагаанаар манай коммуна һүүлэй үедэ муудаа гээшэб?» — гэжэ коммуна доторхи эмхигүй байдалайнгаа уг шалтагааниие тайлбарилан мэдэжэ ядана.
Тиигэжэ ябахынгаа забһарта мүн лэ Гармынгаа бэшэгые дахин һанажа: «Юрэдөө, артель болоод байбал, хэзээш дээрэ байгаа ёһотой.
Энээниие суглаан дээрэ юун гэжэ аятайгаар хэлэхэ ушартай гээшэб», — гэхэ мэтээр хэлэхэ үгэеэ тааруулан бодожо, аман дотороо шэбшэн ябаһаар, улаан булангай байшангай үүдэндэ хүрэжэ ерэһэн байба.
Намарай бороотой хүйтэн һалхин Раднын хубсаһые нэбтэ һүрьен дааруулхадань:
— Тты сааш!
Яаһан муухай буруулган бүрхэг үдэрнүүд болоно гээшэб? — гэжэ өөрөө мэдэнгүй дуугараад, суглаанай болохоо байһан улаан буланда яаралгүй оробо.
ХАГСУУТАЙ ХАРАНХЫ ҺҮНИ
Хужартын коммунын улаан булан дотор зон дүүрэн, хүхэ манан болотор тамхи татажархиһан байба.
Хойто ханадань улаан бүдөөр хүбөөлжэ хүреэлһэн Ленин Сталин хоёрой зураг.
Баруун, зүүн ханаарнь хуушаржа шарлашаһан хэдэн плакат зурагууд.
Үүдэнэй хажууда доодо булангуудһаа таһаржа һалашаһан метр хэмжүүрэй нэгэ таблица.
Баруун хойнонь таг дээрэ тооһондо даруулһан арбаад-хорёод дэбтэрнүүд үни сагай ойронь хүрэгдөөгүй хэбэртэй.
Энэ улаан буланда урдань ямар байдаг һэм, тэрэл хэбээрээ байжа байна.
Сугларһан зон хөөрэлдэнэ, тамхи татанад...
Залуушуул энеэлдэнэ, шууяна, һууряа буляалдана, урдаа һуугшынгаа шэхэ няһална, тиигэжэ байтараа хэрэлдэншье алдана.
Гансахан хамагай арада һуужа байһан хоёр-гурбан хүн хамарайнгаа үзүүр хаража, зэмэтэн мэтэ бодолгото болон, абяагүй һуунад.
Шэнэхэн модон стол дээрэ эндэ тэндэһээнь дохолон хэлтэгы болотор таһалжа, тамхи татажархиһан газетэ дэбдеэтэй, дээгүүрнь бэхэ, саарһа бэлдэһэн байна.
Ур­дань аймагай инструктор ябаһан, мүнөө коммунын тоосоо хүтэлэгшэ болохо гэжэ һая томилогдон ерэһэн Ошорон гэгшэ баруун гартаа харандааш баряад, столой үнсэгтэ томоотой янзаар һуужа байһанаа хэлэнэ:
— Зай, түрүүлэгшэ, суглаагаа нээгты!
Зомнай бултадаа шахуу суглараа гээшэ ха.
Үрєєһэн гартаа тэбхэрхэн саарһа бариһан, набтаршаг багжагар бэетэй Аюуша, тус коммунын түрүүлэгшэ, столой саана, зүрхэ алдаһан мэтэ, дээгүүр хараад, зогсон хүлеэжэ байтараа, саарһатай гараараа дохёолон зангажа, шууяжа хүүежэ байһан зониие шэмээгүй болгожо, суглаагаа нээһэн дээрэ тоолоод, түрүүлэгшэ бэшээшэ хоёрые һунгахые заншал боложо тогтоһон мэдээжэ үгэнүүдээр дурадхан хэлэнэ.
— Түрүүлэгшэдэ Доржо абгай!..
Доржо абгайе һунгаха! — гэлдэжэ нэгэ дуугаар хашхаралдажа, суглаан бүхэндэ түрүүлэгшэ һуудаг Доржо Номтын гэгшые һунгаба.
Доржо үбгэн иимэ юумэнэй болохые эртэнһээ мэ­дэжэ байһан тула нюдэнэйнгєє шэл гаргаад, аршажа түхеэржэ байһанаа, столой саана ерэжэ һуугаад, нюдэнэйнгөө шэл дээгүүр зон тээшэ хүлзэн хаража, Аюуша тээшэ гараа һарбайжа, суглаанда хэлсэхэ тобьёг эринэ.
Аюуша тэбхэрхэн саарһаа яаран үгөөд, Доржын хойно тонгойжо, шэхэндэнь хэдэн үгэ түргэ түргэн шэбэнэжэ хэлэнэ.
Тиигэжэ байха һамбаандань зон єєһэдөө мэдэжэ, нэгэн дуугаар:
— Бэшээшэмнай бэлэн һуужа байна, нүхэр Ошорон бэшээшэ болог!..
Зүб, зүб! — гэлдэн, столой үнсэгтэ һууһан Ошорон тээшэ зааба.
Суглаанай түрүүлэгшэ тэрэ тэбхэрхэн саарһаа абажа, асуудалнуудаа анхаралтайгаар аман дотороо түрүүн єөрөө уншана.
Энэ суглаанда хэлсэхэ зүйлнүүдые айхабтар шухала зүйлнүүд байба ха юм гэжэ мэдэхээр болоно.
Суглаанда хамтарагшадай олонхинь ямаршье асуудал хэлсэхэ, юунэйшье тухайда зүблэхэ байһанаа гүйсэд мэдээгүй, зариманиинь мэдэжэш байгаа һаа, бүгэдэ Доржо үбгэнэй абар-табар һахалаар хүреэлэгдэһэн амые хаража, абяа шэмээгүй боложо, хүлеэн һууба.
Суглаанай түрүүлэгшэ, Доржо үбгэн, толгойгоо зааха хазайлган байжа, тэбхэрхэн саарһаа шэртэн хараад:
— Бадма Дугарай байна гү? — гэжэ асууба.
— Би байнаб,— гэжэ зоной араһаа һөөлдэһэн хоолойгоор харюусана.
— Мүнхэ Сэрэнэй байна гү?
— Байна.
— Юмжэд Батын байна гү?
— Биб,— гэжэ нэгэ эхэнэр харюусана.
— Зай, мүнөөдэрэй суглаан дээрэ эдэ гурбанай мэдүүлгэнүүд тухай хэлсэхэ байнабди, — гэжэ түрүүлэгшэ соносхоно.
— Юун гэһэн, ямар мэдүүлгэ гээшэб? — гэжэ зоной дундаһаа нэгэ хүн асууна.
Зоной арада һууһан оодон дэгэлтэй, шэхээ бооһон, һөөлдэд гэһэн хоолойтой Дугарай Бадма гэгшэ бодожо ерээд:
— Намда нэгэ үгэ үгэхые гуйнам...
Би хадаа бэе муутай, хүдэлмэри гүйсэд хэжэ шадахагүй хүн гээшэб.
Коммунада байжа, юрэдєө, шадахагүй байнаб.
Бүлэнэрнишье байха дурагүй.
Хоолойнь үлэ мэдэг шэшэрэн татана.
— Би баһа тиимэ байнаб.
Анханай үгытэй хүн гээ­шэб.
Коммунада байхадаа, би хэнһээшье ехэ хүдэлмэри хэнэб, хүдэлмэри хэһэншье хүн, үгышье хүн булта адли байна.
Коммуна доторнай хүдэлмэри огто хэдэгшьегүй хүнүүд олон.
Би, юрэдєө, тэдэнэй хэхэ юумэ хэнэ гээшэ хаб.
Бэемни тэсэхэгүй байна.
Намайе эрхэбэшэ гаргагты, — гэжэ Сэрэнэй Мүнхэ гэдэг бодожо, тогтолто торолтогүй шууд мэдүүлнэ.
— Эдэнэй гаража байхада, миниишье коммунада байха аргам үгы.
Намайе мүнєөдэрһєө гаргажа үгэгты.
Намһаашье байха хүн хамтын ажалда ороогүй байна.
Би үнэшэн үрөөһэн, хүдэлмэри хэхэ шадал хүсэгүй хүн гээшэб.
Коммунада дэмы ороо гээшэш, уймаа тэнэглээ гээшэш гэжэ хүн зоншье хэлсэнэ.
Юрэдөө, намайе гар­гагты, хайрлагты! — гэжэ Юмжэд һамган уйлаганаһан хоолойгоор гуйжа хэлэнэ.
Урдуур һууһан хүнүүд шэмээгүй боложо, гайхалсаһан мэтэ, нюур нюураа харалсана.
Урда ханын хажууда сонхо түшєєд һуужа байһан Радна юун болоо гээшэб, эдэ ямар шалтагаар гараха гэжэ гүйлдэнэб.
Хэрбээ иигээд лэ гаража байха һаань, энэ коммуна саашаа хайшан гэжэ байха юм гэхэ мэтээр дотороо бодоно, гайхана.
Эндэ тэндэ ганса нэгэн хүнүүд хоорондоо һабир-шэбэр шэбэнэлдэнэ.
Тиигэжэ байтар, гэнтэ зүүн-хойто булангһаа:
— Хүнэйл дуран юм бэзэ даа.
Хай­шан гэхэб, — гэжэ нэгэ хүн һанаа алдана.
— Бай, бай!
Арайшье тиигэжэ хэлэжэ зохихогүй.
Минии һанахада, эдэ нүхэднай ушараа ойлгоогүй, эндүүржэ байна гээшэ.
Эдэндээ бүгэдөөрөө хэлэхэ, ойлгуулха ёһотой гээшэбди.
Нэгэ талаараа, єєһэдынгєө һайн дураар коммунада ороод, мүнөө болотор байгаад, гаража ошоходонь, үсөөн гэшүүдтэй бага коммунада хохидолтой болохо байна.
Нүгөө талаар, эдэ нүхэднай мүнөө коммунаһаа гарахадаа, устав дүримэйнгөө ёһоор, анхан хамталһан зєөриһөө дүшэн табан процент орхёод гараха тула єєһэдтэньшье ехэ хохидолтой байна.
Энэ бүгэдые таанар ойлгоо мэдээ гээшэ гүт?
Би һанахадаа, тон дэмы гараха гэжэ байна гэжэ һананаб.
Коммунадаа байжа үзэгты гэжэ хэлэхэш байнаб, — гэжэ Аюуша түрүүлэгшэ һанаагаа зобоһон янзатай идхажа хэлэбэ.
— Бидэ тэрэниие мэдэнэбди.
Зөөриш даа хамаагүй.
Нэгэтэл иимэ саг тохёолдоһон хойнонь аргамнай үгы.
Амин гэхэдэ, би яабашье коммунада байжа шадахагүй байнаб.
Гаргажа, табижа хайрлагты, — гэжэ Бадма дабтан мэдүүлнэ.
— Тиимэ, тиимэ!
Намда зєөри, юрэдөө, хамаагүй. ~~~ Гаргагты.
Гаргаашьегүй һаатнай, би юумэ хэхэгүйб, єөрөө бэеэ гаргаһанда тоолоод ябахаб, — гэжэ Мүнхэ баһа хашхарна.
— Намда боро морин, хоёр һаамхай үнеэн — хүригшэн ухаагшан хоёрыемни — үгэбэлтнай, хүрэхэ.
Бэшэ юумэ танһаа эрихэшьегүйб, — гэжэ Юмжэд хэлэнэ.
— Иимэ дура дураараа гаража, толгойнгоо хазайһан тээшэ ябажа байха ёһо байхагүй.
Нэгэтэл єєһэдынгөө һайн дураар коммунада ороһон хойноо байха ёһотой.
Нилуунһаа шулууниинь дээрэ.
Би эдэниие гаргахагүй гэжэ һананаб, — гэжэ бэшээшэ Ошорон эрид шангаар хэлээд, ууртай хэбэртэйгээр урал амаа зуубхилан, түргэн шуршагануулан бэшэсэгээнэ.
— Хэниие гаргаад, хэниие гаргадаггүй хүмши?
Нёдондохиёо мартаа гүш?
Баһа хашажа хабшажа, маниие коммунада байлгаха гээ гүш?
Маниие баалалтаар ком­мунада байлгаха эрхэгүйт! — гээд, Мүнхэ зоной забһараар урагшаа зүдхэнэ.
Ошороной үнгэрһэн жэлдэ хэһэн «зүүнэй» хэлбэрэлээр дайран татажа, эрид шангаар хэлэнэ.
Хүнүүд эндэ тэндэһээ дуугаралдажа, шууялдана.
— Зай, бай!
Шш...
Мүртэйгөөр хэлсэе! — гэжэ суглаанай түрүүлэгшэ гараараа Мүнхэ тээшэ зангаба.
— Намда нэгэ үгэ үгэгты, — гээд, тэндэ һууһан Базар бодожо ерэбэ.
Хүнүүд шэмээгүй болоно:
— Нүхэр Ошороной хэлэдэг буруу.
Эдэ гурбан гарахал гээ хадаа, гараха ёһотой.
Эндэ һаяхан хоёр айлнай гараад байна.
Юрэ, минии һанахада, һүүлэй үедэ манай коммунын доторхи байдал тон ехэ муудажа байна.
Энээнэй ушар шалтагаан болбол манай коммунада ангиин дайсан — нюдарган — шургажа ороод, коммуные унагааха гэжэ хара хэрэг ябуулжа байна гээшэ.
Эдэш гурбан тэрэ мэтэ нюдарганай үгэдэ ороод, гараха гэжэ байна.
Эдэнэр нэгэтэ гараха гэһэн хойноо гарахал болоо юм бэзэ.
Эдэниие хүсөөр бариха аргамнай үгы.
Зүгөөр хожом бэедээ гомдохо ушар гаража магад даа, мэдэжэл байгаа юм бэзэ.
Минии һанахада, дотороо байһан нюдаргашуудые сэбэрлэбэл, коммунамнай эмхитэйшье болохо, эдэ зомнай гэдэргээшье орохо бэзэ гэжэ һананаб.
Сэбэрлэлгын тухай асуудал мүнөөдэр хэлсэхэ байнабди, — гэжэ үгэнүүдээ нэгэ нэгээр таһалан хэлэбэ.
Залуу Базарай тиигэжэ хэлэхэдэ, зон зүбшөөрһэн хэбэртэй, гараха гэжэ мэдүүлгэ үгэгшэдшье һанаагаа амарһан янзатай болобо.
Хай, энэ Базарай хэлэдэг зүйтэй гээшэ ха... гэжэ бодохо зуураа хэн тиимэ нюдаргамнай манай коммунада байна гээшэб гэжэ коммунын гэшүүдые захаһаань нэгэ-нэгээр һанажа, хэншьеб байһыень таажа танижа ядан, уруугаа хаража һууна.
Газаа бүрэлгэн хүйтэн байжа, наранай орой болохо тума тэнгэриин зүһэн улам харлажа, һалхин шангаар үлеэнэ.
Ташагай сохижо байһан бороо айхабтар хоротой хүйтөөр шэрбэжэ, мал адууһа шэшэрүүлэн байбашье, энэ суглаанай боложо байһан улаан булан дотор олон зоной амин тамхинай утаан хоёрто улам дулаан бүгшэм болоно.
Хүйтэн бороодо хубсаһа, суба дабхасажа ерэһэн суглаашад халуудажа, зариманиинь бүри хүлэрэн алдажа, дабхасаһан хубсаһаа тайлана, хүнгэлнэ; зариманиинь нойроо хүрэжэ, хана түшэн, дууран һажан һуунад...
Хүдөөгэй унжагар ута суглаанай түлэг боложо, зоной тамхи татахань түргэдэнэ, эдэбхинь халажа, хамаатайш юумэ, хамаашгүй юумэ хүнүүдэй хэлэхэ дуугаралсаха олошорно.
Тэрэ мэтээр нилээд удаан болоһоной һүүлдэ үнөөхи Бадма, Мүнхэ, Юмжэд гурбаниие коммунаһаа гараһан дээрэ тоолоё гэжэ үндэр дуугаар шиидхэн тогтообо.
Зоной ара талаһаа үндын хүлеэжэ байһан Бадма Мүнхэ хоёрой хүсэлынь ханажа, һанаа сэдьхэлынь амаржа, малгайнуудаа заһан үмдэжэ, гэртээ түргэн бусажа, бэрхэдээ коммунаһаа гарабабди гэ­жэ һамга бүлэнэртөө һайрхаха һанаатай яаран гаража ошобо.
Юмжэд хүгшэн һанаанай хэнтэг боложо, үнеэ буруугаа їһэ зїһєөрнь эрижэ, бусаажа абаха һанаатай үшөө хүлеэжэ, үүдэнэй тэндэ һуугаад, түрүүлэгшын столой ойро байгшадай шарайнуудые ээлжээгээр ажаглан шэртэнэ.
— Зай, нүхэд, түрүүшымнай зүйл дүүрэбэ.
Иигээд хоёрдохи асуудалдаа ороё.
Коммунын дотор сэбэрлэлгэ хэхэ тухай нүхэр Базар Будажабай гэгшэ элидхэл хэхэ байна, — гэжэ суглаанай түрүүлэгшэ Доржо томоотой янзаар соносхоод, Базар тээшэ эрьен харана.
Столой хажууда һууһан Базар яаран бодожо, хүлһөө аршаад, нэгэ шара хабтаһа нээжэ, хэдэн саарһануудые иишэ тиишэнь урбуулан, юумэ бэдэрһэн шэнги, бүхыжэ хараашалжа, удаан болоно.
Хүнүүд ехэ һонирхоһон янзатай Базар тээшэ хаража, эхилхыень хүлеэжэ ядан, олонхинь сээжээ үргэжэ, толгойгоо сохойлгон, хаража һуунад.
Базар хоолойгоо заһаад эхилнэ:
— Зай, нүхэд!
Таанар булта мэдэжэ байна бэзэт даа.
Би олон юумэ тоолохогүйб.
Һүүлэй үедэ манай коммунаһаа табан айл гараба.
Ажал хүдэлмэримнайшье эмхигүй болобо.
Энэ хэбээрээ саашаа байбал, коммунамнай һандарха унахын туйлда хүрэхэнь гээшэ.
Тиимэ һэн туладань тон эрид шанга хэмжээ абажа, заһаха һайжаруулхые хэлсэхэ хэрэгтэй болоо гээшэ, — гэжэ эхилхэдэнь, суглаанай зон тон ханамжатай соносоно.
Илангаяа коммунынгаа эмхигүй байһанда ба хүнүүдэй гаража байһанда һанаагаа зобожо ябадаг Радна үбгэн үлэмжэ анхаралтайгаар шагнажа һуутараа, өөрөө мэдэнгүй:
— Зүб даа! — гэжэ дуугарна.
Тиихэдэнь Радна тээшэ нэгэ хилам гэжэ хараад, Базар элидхэлээ үргэлжэлнэ:
— Иимэ хэсүү түбэг яахадаа ушарнаб?
Манай ком­мунын һуладаһан шалтагаан юуб?
Ямар ушараар зарим гэшүүднай гаража байна гээшэб гэхэдэ, тон эли байна, нүхэд.
Энээнэй ушар хадаа манай коммунада нюдарган этэгээд шургажа ороод, зониие худхуулжа, коммуные доторһоонь бутаргаха гэжэ байна гээшэ.
Зүб лэ юумэ хэлэжэ байна гээшэ ха.
Базар үндыжэ, элидхэлээ саашань үргэлжэлнэ:
— Хэн тиимэ ангиин дайсан байнаб гэжэ бидэнэрэй олонхимнай үшөө танижа мэдэнэгүй гээшэ.
Шургаһан нюдаргашуул бидэнэй дунда бэеэ нюугаад, амархан һуужа байна.
Бидэ тиимэ муухай юумэ хэжэ байһан нюдарганиие нюур сахилтагүй шүүмжэлэн элирүүлжэ, да­ры түргэн коммунаһаа намнаха, эрхыень хаһаха, тусхай налоог ашаха, хатуу даабари үгэхэ ёһотойбди!.. — гэбэ.
— Хэн гээшэб тэрэмнай, хэлээд үгыт! — гэжэ зоной дундаһаа нэгэ тогтууригүй зантай хүн хашхарна.
— Бү яарагты, би дууһан хэлэхэб, — гээд, Базар саашань үргэлжэлнэ.
— Бидэ дундаа байһан нюдарганиие харадаггүй байнабди.
Манай дунда һомоо харбаад, номоо нюугаад байдаг тон мэхэтэй нэгэ нюдарган бии.
Хэн бэ гэбэл, таанаршье тухайлжа байһан байхат, энэ урда ханын хажууда һуугша Радна Сэдэбэй гэгшэ бэеэрээ байна гээшэ.
Энэ хүн болбол жэгшүүритэй муухай, ёһотой нюдарганай номнол тараажа байна! — гэжэ эбдүүсэн яаран хэлэнэ.
Тиигэжэ хэлэхэдэнь, хана түшэжэ һууһан Радна үбгэн залд гэжэ, ехээр сошоод, шүдэндөө зуужа һууһан гааһаяа алдажа, газарта унагаажархёод, нэгэ юумэ дуугаран алдаһаншье һаа, доторнь түглын харлажа бүглэрөөд, дуугаржа шадангүй, амаа ангайжа, нюдөө сабшангүй, Базар, гээшэ сэб сэхэ, дэмырһэн шэнги, харашоод һуужа байба.
— Радные нюдарган гэжэ юугээр тодоруулхабши?
— Радные гаргаад, хэн танай хүдэлмэри хэхэ юм? — гэжэ хэдэн хүнүүд зэргэ хашхаралдана.
— Энэмнай юун боложо байна гээшэб! — гээд, хасартаа һорьботой нэгэ хүн бодожо ерэнэ.
Хүнүүд баһа шууялдашаба.
— Байгты!
Байгты!
Гуримтай байя! — гэжэ суглаанай түрүүлэгшэ стол тоншоно.
— Байзагты. ~~~ Намда тодоруулха баримтанууд дууһан байха.
Хүлеэгты, би хэлэһүүб, — гэжэ Базарай дуун улам шангадажа, саашань Раднын зэмые тоолон хэлэ­жэ эхилнэ.
— Радна Сэдэбэй гэгшые бидэнэр энээнһээ урда дунда шадалтай хүн гэжэ ехэ эндүүрһэн байнабди.
Рад­на гээшэмнай үнэндөө ёһотой нюдарган байгаа.
Юуб гэхэдэ, Радна болбол энэ коммуные бутаргажа, артель болгохо гэжэ ехэ оролдолго ябадал хэһэн байна.
Хэнэй заабаряар тиимэ ябадал хэбэб гэхэдэ, мэдээжэ нюдар­ган Сэбээнэй Ниматай тон нягта халуун холбоо байгуулжа хэһэн байна.
Тэрэниие юугээр тодоруулхабши гэхэдэ, иимэ баримта байха юм, — гээд, урдаа байһан нэгэ хуушарһан саарһа абана.
— Энэ болбол үнгэрһэн зунай үедэ Раднын хүбүүнэй бэшэһэн бэшэг, — гэжэ уншана: «Хүндэтэ аба, эжы ба Янжама эгэшэдээ амарые хүргэнэб.
Һайн байнаб.
Һургуулиимнай практика боло­жо, хүдөөдэ нэгэ артель дээрэ хүдэлмэрилжэ байһанаа һая бусажа ерээд байнаб.
Һая эндэ, хотодо, Нима абга ябаа һэн.
Би тэрээнтэй уулзажа, нютагайнгаа һониниие дууһан дуулаһан байнаб.
Манай коммуные тиимэ һайн бэшэ, тон эмхигүй, һула байна гэжэ хэлэбэ.
Хэрбээ үнэнөөрөө тиимэ муу, урдын дадал дүршэлгүй, ядалсахаар байбал, артель болгохын ябадал хэхэдэтнайшье болохо бэзэ.
Харюу түргэн бэшээрэйгты.
Коммунынхидта бултандань амарые хүргөөрэйгты.
Эжы, намда һанаагаа бү зобо, хабар гэртээ харихаб.
Хүбүүнтнай Гарма».
Иимэ бэшэг байна гээшэ, энээн дээрэһээ мэдэхэдэ, Радна хүбүүнтэйгээ, Нима нюдаргантай хамтаржа, манай ком­муные муудхан зарлажа, артель болоё гэжэ зониие идхажа худхуулжа байһаниинь үнэн бэшэ гээшэ гү?
Тэрэнһээ гадна коммуные болюулжа, артельдэ ороё гэжэ энэ Раднын номнол хэһые хэдэн үгытэйшүүл гэршэлжэ үгэхэ.
Баһа Радна 1927 ондо табин нэгэн хонитой байһан аад, коммунада ороходоо, гушан долоон хонитой ороһон байна.
Арбан дүрбэн толгой хони хорото сэдьхэлээр хорооһониинь элитэ.
Тэрэниие тодоруулха сомоной зүблэлэй справка энэ байна, — гээд, Базар баһа нэгэ саарһа абажа, бардамаар харуулаад, даабарилжа гараһан хүлһөө түргөөр аршажархёод, саашань хэлэнэ:
— Зай, тэрээнһээ гадна энэ Радна хүлһэншэдые урдань зараһан байна.
Тэрэниие нюдарган гэжэ тоолоогүй аад, хэниие нюдарган гэлтэйб.
Энээниие нюдарган бэшэ гэһэн хүн ёһотой баруунай бөөрэнхы оппортунист мүн байна...
Һии, үшөө мартааб, баһа энэ Раднын үхин Янжама гэдэг коммунын хүдэлмэриһөө зугадажа, Шабартын артельдэ ошоод байна.
Иимэ, иимэ ушарнууд дээрэһээ Радна Сэдэбэй гэгшые дары энэ коммунаһаа гаргаха, эрхыень хаһаха ёһотой гэжэ һананаб, — гэжэ Базар дүүргэбэ.
— Янжамые аймагай комитет хүүгэдэй яслида хүдэлхэ гэжэ эльгээгээ бэшэ һэн гү? — гэжэ нэгэ хүбүүн аймхайшагаар гүбэд гэжэ дуугарна.
— Зай, хэн юу хэлэхэ байнаб? — гэжэ түрүүлэгшэ асууна.
— Би хэлэхэ байнаб, — гээд, нэгэ залуушаг наһанай, дорюуншаг зантай хүн бодожо хэлэнэ:
— Базарай хэлэһэн бүгэдэ зүб.
Радна үнэхөөрөө нюдарган зантай хүн юм.
Үбһэ хуряалгын үедэ намайе мориной мүрэ холгообош гэжэ хараагаа һэн.
Артельдэ ороё гэжэ номнол хэһэнииньшье үнэн.
Дагба Намдаг хоёрто тиигэжэ хэлэһэн байгаа.
Гаргахал ёһотой. ~~~ Үнэхөөрөө нюдарган шургаад байна гээшэ.
Радные колхоздо байлганхаар, харин Нима абгайгаа абаашамнай дээрэ, — гэбэ.
Тэндэһээ Хүрдын Шагдар гэжэ урдын хүнгэн ябадалтай, үбгэншэг наһанай, мэхэтэйшэг, аниб-аниб гэһэн нюдэтэй хүн бодожо хэлэнэ:
— Би болбол залуудаа батрак ябаһан хүнби.
Энэ Тэгшэхэн Радные һайн мэдэхэб.
Энэтнай үни галабта коммунаһаа гаргагдаха ёһотой хүн аад, яагаа бэрхэ мүнөө хүрэтэр ябадаг юм агшаб.
Коммунада байжа байхадань, гайхажал ябагша һэнби...
Арбан табаад жэл боложо байна.
Би энэ Раднында гэрэй модо отололсоһон байнаб.
Тэрэнэй хүлһые энэ Радна мүнєө хүрэтэр намда хүсэд үгөөдүй, эдеэ юм.
Тиимэ хадаа ёһотой нюдарган гээшэ бэзэ.
Раднын артель болоё гэжэ зониие үймүүлһэниинь үнэн.
Иимэ хүн коммунада байжа яажа зохихоб даа! — гэбэ.
— Зүб хэлэнэ.
Радные коммунада байлгажа огто зохихогүй.
Һамганиинь саг үргэлжэ коммунаһаа гарая гэжэ байдаг.
Бэшэ һамгадые идхадаг байха.
Лама бурханда һүзэгтэй, — гэжэ баһа нэгэ хүн зоной араһаа хашхарна.
— Энэ Радна гэдэгтнай үнэхөөрөө нюдарган хүн.
Мүнөөдэр минии суглаанда ошо гэхэдэмни, намда сэсэрхээ һэн.
Гаргагты саашань. ~~~ Бузарые... — гэжэ тэндэһээ Батуужан амаргүй шангаар һүхирнэ.
Тэрэнэй удаа үшөө нэгэ-хоёр хүн шүүмжэлбэ.
— Гаргаха!
Гаргаха!
Ямар хэлсээн байхаб!
Эли болоо!
Түргэлэгты, орой боложо байна! — гэлдэжэ Хүрдын Шагдар түрүүтэй хэдэн хүнүүд шангаар хашхаралдана.
— Байзагты, нүхэд! ~~~ Би нэгэ юумэ хэлэхэ һанаатай байнаб! — гэжэ нэгэ хүдэһэн дэгэлтэй хүн, урдань үгытэй ябаһан Жэгмэд гэгшэ, бодожо ерэнэ.
Хүнүүд эрьежэ, Жэгмэд тээшэ гайхаһан янзаар харана.
Жэгмэд суг­лаанда үгэ хэлэдэггүй хүн байгаа.
— Хоёр һайн айлнай энээнэй урда тээ гараа.
Мүнєө баһа гурбан айлнай гарашаба.
Үшөө дээрэнь Радные гаргаха гэлсэнэт.
Хүдэлмэридөө урдаа хаража ябаһан Раднаяа гаргажархёод, эгээ хэмнай ажалаа хэхэ юм?
Шагдар абгай, та бидэ хоёр бүри яабаш Радна шэнгеэр юумэ хэжэ шадахагүйбди.
Сэхынь хэлэнэб.
Энээнээ, нүхэд, нэгэ бага ойлгод гэжэ хэлсэе.
Минии һанахада, Радна нюдарган бэшэ, дунда шадалтай хүн гээшэ гэжэ һананаб.
Өөрєө юун гэ­жэ хэлэхэ байгааб даа! — гэнэ.
Тиигэжэ хэлэхэдэнь, Ошорон һүрэн бодожо ерээд:
— Иимэ тодоор тобойжо гараһан нюдарганиие ха­ража байгаад, нюдарган бэшэ гэжэ хэлэдэг энэ хүн болбол үнэхөөрөө нюдарганай нүхэр билдагуушан мүн гээ­шэ.
Энээнэй үгые заабол протоколдо оруулха ёһотой.
Иимэ нюдарганиие коммунадаа байлгаха болболтнай, би эндэ байжа, хүдэлжэ оройдоо шадахагүйб, — гэжэ коммунын түрүүлэгшэ тээшэ хаража, һүрхэй зангаар хэлэнэ.
Коммунын түрүүлэгшэ Аюуша һанаагаа зобоһон хэбэртэй, нэгэ Базар тээшэ харана, нэгэ Ошорон тээшэ ха­рана.
Тиигэжэ байтараа: ~~~ Юрэдөө, нүхэд, Радна өөрєө хэлэг, дуулая, — гэбэ.
Үгэ хэлэхэ гэхэдэнь, хоолойнь шэшэргэнээд, хормойнь һалганаад, һанажа һууһан юумэнь сүм мартагдаад, удаан дуугаржа ядаба.
Тиигэжэ байтараа, тон ехээр хүсэлжэ, нюдэн дээгүүрээ нёлбоһо гүйлгэжэ хэлэнэ:
— Зон нүхэд, хайрлагты!..
Би нюдарган бэшэлби...
Хүниие зараһан ябадал намда байхагүй...
Би артельдэшье орохогүйб, коммунадаа байхалби...
Зон, танай мэдэхэ хэрэг байна.
Хайраа бї орхигты! — гэжэ гомдолтойгоор аргаахан дуугараад, һанажа бэлэдхэжэ һууһан үгэнүүдээ гүйсэд хэлэжэ шадабагүй.
— Мүнөө асуудалнай эли болобо гээшэ бэзэ.
Радна Сэдэбэй болбол үнэхєөрөө заһарха байбал, энэ олон зоной үмэнэ гэмээ мэдэржэ, үнэн сэхэеэ хэлэхэ юм һэн бэзэ.
Радна гэмээ гол таһа мэлзэжэ байна.
Мүнөө үндэр дуугаар шиидхэхэдэ болохо болоо гэжэ би һананаб, — гэжэ Ба­зар хүбүүн суглаанай түрүүлэгшэ тээшэ хандан хэлэнэ.
— Зай, тиигэбэл, гараа үргэжэ шиидхэхэмнай гү? — гэжэ түрүүлэгшэ асууна.
— Тиигэнгүй яахаб?..
Энэ гар үргэлгэн дээрэ хэнэй ямар үзэлтэйнь мэдэгдэхэ, — гэжэ бэшээшэ Ошорон уридшалан баалажа хэлэнэ.
Тиигэжэ хэлэхэдэнь, суглаанда һуужа байһан зоной дундаһаа эндэ тэндэ хүнүүдэй доро дороо хүдэлхэ, ханяаха шэмээн гаража, зариманиинь эрьен харан, хоорондоо баһа юумэ ярилдаха дуугаралсахань түргэдэжэ, энэ хэлсэжэ байһан асуудалдаа ханамжагүй болоһоной тэмдэг үзэгдэнэ.
Зарим хүнүүд бодожо, үүдэн тээшэ ябахаа забдана.
Тиихэдэнь суглаанай түрүүлэгшэ үндыжэ ерээд:
— Һуугты!
Гуримтай байя, — гэжэ шангаар хашхаржа, тогтооһонойнгоо удаа яаран:
— Зай, Радна Сэдэбэй гэдэгые нюдарган гээшэ, коммунаһаа мүнөө гаргаха ёһотой гэһэн хүнүүд гараа үргэгты! — гэжэ соносхоно.
Зон абяа аниргүй.
Раднын дотор харлажа, харанхы боложо байна.
Радные нюдарган болгохые оролдожо байһан Базарай өөрөөш гараа үргэхэнь аягүй шэнги байба.
Гансахан Хүрдын Шагдар хүхюутэй янзаар:
—Нюдарганиие хэн үмөөрхэ дурагүйб. ~~~ Үргэгты! — гэжэ шангаар дуугараад, гараа дээрэ үргэбэ.
Тэрээнһээ уламжалан, Ошорон гэгшын:
— Үргэхэ!
Үргэхэ!
Энээн дээрэ одоол хэнэй дотор юун байһаниинь элирхэ! — гэжэ хэлээд, гараа үргэхэтэйнь хамта эндэ тэндэһээ хэдэн гарнууд үргэгдэбэ. ~~~ — Дээрэ үргэгты!
Тоолохом! — гээд, түрүүлэгшэ бодоно.
Хүнүүд бэе бэеэ хараад, аалиханаар, һубариһаар, гарнуудаа үргэсэгөөжэ байна.
— Арбан долоо, арбан найма... арбан юһэ... хори... гэжэ түрүүлэгшэ тоолобо.
Гээгдэһэн хүнүүд нэгэ-хоёроороо дурата дурагүй үргэжэл байна.
— Хорин дүрбэ!..
— Зай, табигты!
Мүнөө Радные нюдарган бэшэ гэхэ хүн байбал, гараа үргэгты!
Хүнүүд абяа шэмээгүй.
Нюур нюураа һэмээхэнээр харалсана. ~~~ Нэгэшье хүн гараа үргэбэгүй.
— Олонхи дуугаар Радна Сэдэбэй гэгшэ нюдарганда тоологдожо, коммунаһаа сэбэрлэгдэбэ...
Зай, иигээд хэлсэхэ зүйлнүүднай дууһаба.
Суглаагаа хаагдаһан дээрэ тоолоё! — гэжэ суглаанай түрүүлэгшэ хүлһөө аршасагаан, нюдэнэйнгєө шэлые абажа эбхээд, бодоно.
Зон бүгэдэ бодожо, дүүен гаража, иишэ тиишээ тараба.
Газаа балай харанхы болошонхой; һалхитай хүйтэн бороо таража ябаһан суглаашанай халуун нюурнуудые гам хайрагүй шабхадана.
Раднын дотор энэ бүрхэг бороотой һүниин харанхыһаа бүри үлэмжэ харан­хы, хүлөө урагшаньшье татахань бэрхэ, хойшоньшье татахань бэрхэ: «Яагааш жэгтэй хохидол амиды ябаһан хүндэ тудадаг юм гээшэб даа!
Халаг!
Яаха болоо гээшэбиб?
Ямаршье үйлэтэй хубитай хүн байгаабиб?
Ай, бурхан!» — гэжэ уйдхартайгаар һанаа алдан, толгойнь манаран эрьежэ, гэр тээшээ найгаһаар годирһоор ошобо...
Хагсуутай харанхы һүни һалхинай уйдхартайгаар эшхэрхэһээ бэшэ абяа Радна үбгэн дууланагүй...
Суглаанһаа тараашад Аюушые гайхалсанад:
— Урдань нюдарган гэхэдэ, Аюуша адага шүбгэ юумэ агша һэн.
Мүнөө яаба гээшэб?
— Нюдаргантайл тэмсэхэ гэжэ ябадаг Аюушамнай юундэ дуугай байба гээшэб?..
— Айгаа аабза, бэеэ тойруулаа ёһотой.
— Харин яагааш юм ааб даа, бү мэдэе.
— Радна түрэлынь болохо бэшэ аабза?
— Үгы бэзэ, — гэхэ мэтын хөөрэлдөөнэй дунда хэншьеб, нэгэ хүн, томоотойгоор хэлэнэ:
— Үгы.
Аюуша нюдарганиие гамнаха гэжэ байхагүй.
Айхагүй.
Энэ коммунын түлөө айхабтар ехэ оролдоо хүн гээшэ.
Теэд мүнөө дуугай һууһан ушарынь ямаршье бэзэ.
Нэгэл ушартай байха даа.
Аюуша мэдэһэн байгаа ёһотой...
