Александр Сергеевич Пушкин
Капитанай басаган
Нэрэ алдараа залууһаа хямгада.
Оньһон үгэ
I бүлэг
ГВАРДИИН СЕРЖАНТ
Гвардида байбал үглөөшье үдэр капитан болохо һэн.
Тэрэ болохогүй: түрүүшээр армида алба хэг.
Тон зүб хэлээш! ~~~ Һайтар шангалуулаг...
Теэд, тэрээнэй эсэгэнь хан бэ?
- Княжнин.
Минии эсэгэ Андрей Петрович Гринев гээшэ залуудаа граф Минихэй хажууда алба хэжэ байһанаа, 17... ондо премьер-майор зэргэ абажа, отставкада гараһан байгаа.
Тэрэ сагһаа хойшо, өөрынгөө симбирскэ деревнидэ байжа, тэндэхи нэгэ үгытэй дворянинай басаган Авдотья Васильевна Ю., гэгшэтэй гэрлэһэн юм.
Бидэ тэдэнэй юһэн үхибүүд байгаабди.
Минии бүхы эгэшэ аха дүүнэр нарай багадаа үхэжэ гээгдэһэн юм.
Манай түрэл болохо гвардиин майор князь Б., гэгшын ашаар би Семеновско полкодо сержант болохоор бэшүүлһэн байгаа һэм.
Хэрбэеэ, хүлеэлгын зол буруулжа, минии эхэ басаган хү гаргажархёо һаань, манай аба хадаа бии болоогүй сержантмнай үхэшэбэ гэжэ мэдүүлхэ газартань мэдүүлээд, тэрэ тэдыгээр хэрэгшье дүүрэхэ байгаа.
Зүгөөр би эрдэм шудалжа дүүргэтэрээ, табилгада гэжэ тоотой байгааб.
Тэрэ сагта маниие мүнөөнэйхиһөө ондоогоор хүмүүжүүлдэг һэн.
Таба наһатайһаа эхилээд, элүүр сэхэ ябадалтай хүн гэгдэжэ минии дядька болгогдоһон моришо Савельичэй гарта үгтэһэн байгааб.
Тэрээнэй xapyуһанда ябажа, арбан хоёртойдоо, ород бэшэгтэ hypaжа, борзо һүрэгэй нохойн шанар тухай тон мэргэнээр сэсэрхэжэ шададаг болоо һэм.
Энэ үедэ абамни намда Москваһаа француз һургагша мосье Бопр гэгшые, нэгэ жэл соо хүрэхэ архи, прованска тоһо хүнэһэтэйгөөрнь захижа асаруулаа һэн.
Тэрээнэй ерэхэдэ минии Савельич ехэ дурагүйлхөө.
«Бурханай абаралаар үхибүүмнай нюyp гараа угааһан, үһэ зүһөө һамнаһан, гэдэһэ садхалан ха юм.
Юун үлүү мүнгэ гаргажа мусьёо хүлэһэлөөб, өөрынь уладууд дутаа гү!» – гэжэ Савельич гүбэр шэбэр гэмэрнэ.
Бопре болбол эхэ орондоо парикмахер ябаһан, һүүлээрнь Прусси орондо солдат ябаһан, хожомынь puor être outchitel гэжэ, эдэ үгэнүүдэйнгөө удхыньш хүсэд мэдэхэшгүй аад, Россидо ерэһэн байгаа.
Түрэлхи хорогүй, һайн абаритайшье һаа, туйлай һалхидуу залихай ябадалтай хүн бэлэй.
Эгээ ехэ дутуунь гэхэдэ, сэбэр эхэнэртэ ехэ дуралдаг һэн; инаг илдам зан үзүүлһэнэйгээ харюуда шэмхүүлдэгхэн байгаа, тэрээнһээ бүхэли үдэртөө ёоложо ябахань үсөөн бэшэ һэн.
Тэрэ мүртөө (өөрынь хэлэхээр) бутылкын дайсан бэшэ, харин (ородоор хэлэхэдэ) үлүү залгяад абаха дуратай хүн байгаа.
Теэд, манайхин хадаа улаан архи ганса обедтоо аягалдаг һэн, тиихэдээшье нэгэ нэгэ рюмкэ хэжэ үгэдэг аад, үшөө тэрэ һургагшыеымни хододоо алад гарадаг зантай байһан дээрэһээнь, минии Бопре удаашгүй ородой хара тунамал архида дадажа, хүнэй хотодо жэшээгүй туһатай архи гээшэ гэжэ нэрлэн, өөрынгөө эхэ ороной архиһаа бүри дээрэ һанадаг болоо.
Бидэш хоёр саг дары эб зүбөө ололсон бэе бэедээ дадаа һэмди, тэрэ хүн контрактынгаа ёһоор намайе Французска хэлэн, немецкэ хэлэн болоод бэшэ бүхы эрдэм наукада һургаха ёһотой байһаншье һаа, дары өөрөө, ородоор тал-мүл дуугаржа намһаа һураха гэжэ хүсэһэн байгаа. ~~~ Тиигээдшье хойшо хойшодоо ами амяараа дуратай дуратай хэрэгээ эрхилдэг болоо һэмди.
Хоюулаа ехэ эбтэй байгаабди.
Ондоо ментор би хүсэхэгүй байгааб.
Теэд хуби заяамнай бидэ хоёрые түргэн һалгаһан юм. ~~~ Иимэ нэгэ ушар дээрэһээ: ~~~ Палашка гэжэ хубсаһа угаадаг, нүрөөтэй нюуртай, бүдүүн басаган, нүгөөдэнь һаалиша һарюу Акулька хоёр нэгэтэ дундаа зүбшэжэ ерээд, өөһэдынгөө муухай хүнгэн ябадалда гэмнэн, «ушар мэдэхэгүй маниие мусье мэхэлбэ» гэжэ, эжын хүлдэ зэргэ унажа, уйлан хайлан мүргэбэ.
Эжы иимэ хэрэгые наадан зугаада абадаггүй аад, тэрэ дары манай абада мэдүүлбэ.
Абыншье зэмнэлгэ охор даа.
Энэ сагтаа золиг французые наашань асарагты гэжэ захирба.
Тиихэдэнь, мусье намда урок үгэжэ байнал гэжэ дуулгаба ха.
Аба, тэрэ дары минии таһалга уруу орожо ерэбэ.
Энэ үедэ Бопре гэмгүйхэн нойроор бүхөөр унтажа хэбтэбэ.
Би баһа нэгэ хэрэг үйлэдэжэ һуубаб.
Ушарань, намда Москваһаа географиин карта захижа асаруулһан байгаа.
Тэрэнь ямаршье хэрэгсэлгүй миин ханада үлгөөтэй байдаг аад, би тэрээнэй үргэн зузаан саарһанда үнинһөө хорхойтодог болоһон байгааб.
Би тэрээгээр хии могой хэхэ гэжэ һанаһан аад, Бопре гэгшын унтажа хэбтэхые һамбаашалжа, хии могойгоо хэжэ эхилбэб.
Добра Надеждын мыс дээрэ улаһан һүүл няажа һуутарни, абамни орожо ерэбэ.
Географида иимэ хэшээлтэйгээр һуража байхым хараһаар, аба шэхымни татажа, һүүлээрнь Бопредэ гүйжэ ошоод, даншье ехэ болгоомжогүйгөөр һэрүүлээд, зэмэлжэ, хараажа эхилбэ.
Бопре мэгдэһэндээ хүл дээрээ бодохо гээд шадабагүй: хайрата француз шал мяхан һогтуу байба.
Долоон нүгэл, нэгэ харюу: Аба энгэрһээнь татажа орон дээрэһээнь бодхоогоод, үүдэ уруу түлхижэ орхибо, тэрэ үдэртөө двор сооһоо үлдэжэ гаргахадань Савельич үбгэн хэлэшэгүй ехэ баярлаhан юм.
Бишье нэгэ томоогүй хүбүүн боложо даа, гулабхаануудые эрьюулхэ, таряашанай хүбүүдээр чехарда наадаха иимэ ажалтай байгша бэлэйб.
Тэрэ зуура арбан зургаа наһамшье үнгэрбэ.
Тиигээд байтар минии хуби заяан гэнтэ ондоо болошоһон юм.
Нэгэтэ намар, эжымни гостина соогоо варенье шанажа байна, би, шүлһөө залгижа, бусалжа байһан хөөһэнүүдые хаража һуубаб.
Абамни жэл бури абадаг Придворно Календарь уншажа сонхын хажууда һууна.
Энэ ном хадаа абын һанаа сэдьхэл ехэтэ эзэлдэг байгаа, энэ ном айхабтар ехээр һонирхожо дахин дахин уншадаг һэн, уншахадаа ходо ехэ хороо бусалдаг байһаниинь жэгтэй юм.
Абын бүхы зан абариие сээжээр мэдэдэг эжы, энэ муу заяатай номыень холо хадагалха гэжэ ходо оролдодог һэн, тиихэдэнь тэрэ Придворно Календарь абын нюдэндэ хэдэн һара харагдахаа болидог бэлэй.
Хэрбээ тэрэ номоо оложорхибол, нэгэ хэды час соо гарһаа һалгаангүй байдаг һэн.
Мүнөө Придворно Календаряа уншажа байхадаа, абамни хирэ хирэ мүрөө хабшан, аман соогоо гэмэрнэ: «Генерал-поручик!..
Тэрэ минии ротодо сержант ябагша һэн!..
Россин хоёр орденой кавалер!..
Аа, үни хоюулаа.»...
һүүлээрнь аба календаряа диван дээрэ шэдэжэрхёод, һайн юумэ болохогүйнь гэжэ таахаар, бодолгото болон һуушаба.
Гэнтэ, эжы тээшэ эрьежэ асууба: ~~~ – Авдотья Васильевна, Петрушамнай хэдытэйб?
Мүнөө арбан долоодохинь ябажа байнал даа, – гэжэ харюусана эжы, – Петрушамнай Настасья Герасимовнын һарюу болоһон жэлдэ түрөөгшэ һэмнай, тиихэдэ үшөө...
«Зүб даа, – гэжэ аба үгынь таһалжа хэлэбэ, албанда үгэхэ caг болоо.
Басагадай комната соогуур гүйхэ, харайха, гулабхаагай уурхай өөдэ абирха дүүлихээ болихо сагынь болоо.»
Эрхэ хүбүүнһээ һалажа таһарха сагни дүтэлбэ гэжэ ойлгоходоо, эжымни айн сошожо халбагаа кастрюль соогоо алдажа, нюдэнэйнь нёлбоһон нюур дээгүүрнь мэлмэлзэн байба.
Харин би хэлэшэгүй хүхижэ баярлабаб.
Албанда ошохо гэдэг, эрхэ сүлөөтэй боложо, Петербург городто сэнгэжэ байха ябадал мэтэ бододог байгааб.
Өөрынгөө бэеые гвардиин офицер болгон бодоходоо, тэрэ хадаа хүн ябаһанай эгээ дээдэ жаргал мүн гэжэ һанагша һэм.
Абашье, өөрынгөө һаналые ондоо болгохо, тэрээнэйгээ дүүргэлтые удааруулха, хойшо татаха дурагүй хүн һэн.
Минии ябаха үдэрни дары томилогдоһон байба.
Урда үдэрэнь минии ерээдүйн начальнигта намтай бэшэг элигээхэм гэжэ, саарһа гуурһа эрибэ.
«Бү мартаарай, Андрей Петрович, минии зүгһөө князь Б.-дэ, мэндые хүргэхэ;» – гэбэ эжымни, – «минии Петрушые хайраараа орхихогүй байхат гэжэ, намай найдана гэжэ бэшээрэй.»
– Юун дэмы юумэ хэлэнэш! – нидхээ буулгажа аба харюусаба – Юунэй ушараар князь Б.-дэ би бэшэхэ гээшэ биб?
«Теэ өөрөө Петрушын начальникта бэшэг бэшэхэм гээ бэшэ һэн гүш?»
– Теэ, яагааб?
«Теэ, Петрушын начальник князь Б. һэм шуу, Петрушамнай Семеновско полкодо бэшүүлһэн бэлэйл.
– Бэшүүлһэн!
Бэшүүлһэндэнь намда ямар хамаатайб!
Петруша Петербург ошохогүй.
Петербургдэ алба хэхэдээ ямар юумэндэ һурахаб.
Мүнгэ үрихэ, басагадые эрьюулхые һураха һаа бэшэ.
Үгы түрүүн сэрэгэй алба хэг, мүртөө татуурга татаг, дариин үнэр үндэг, тиихэдээ шаматон бэшэ, солдат болохо!
Паспортань хаанаб?
Үгэлши наашань.
Эжы, намайе хэрээһэ зүүлгэхэдээ үмэдхүүлһэн самсатайм сугтань нэгэ хайрсаг соо хадагалжа байдаг минии паспортые оложо, шэшэрһэн гараараа абажа үгэбэ.
Абамни паспортым абажа, анхаралтайгаар уншаад, урдаа стол дээрэ табижа, бэшэгээ үргэлжэлэн бэшэнэ.
Бишье гайхалаа барашоод һуубаб. ~~~ Петербург ябуулхагүй һаа, хайшамни намайе ябуулха бэ?
Саарһан дээгүүр нилээд удаанаар хүдэлжэ байһан абын гуурһые гэтэн хараад байнаб.
Бэшэжэ дүүргээд, тэрэ бэшэгээ паспортатайгаарни нэгэ пакет coo хэжэ тамгалаад, нюдэнэйгөө шэл абан, намайе дуудажа, асараад хэлэбэ. ~~~ «Энэ бэшэгые минии хуушанай нүхэр, хани болохо Андрей Карлович Р-тэ үгэхэш.
Ши тэрээнэй мэдэл доро алба хэхээ Оренбург город ошохош».
Иихэдээшье, минии гоё һайхан найдалганууд һалаба!
Петербургын сэнгүүтэ һайхан байдалай орондо, дүлии холын газарай уйдхартай хүхэ байдал намайе угтахань.
Минута урид ехэ хүхюутэйгээр һанажа байгаа албаншье, мүнөө намда хүндэ хатуу зоболон мэтэ үзэгдэдэг болобо.
Теэ, арсахын арга байбагүй!
Үглөө үглөөгүүрнь хэрэлсээгэй хажууда харгын кибиткэ асарагдаба; зосоонь нэгэ чемодан, сайн аяга халбагатай погребец хэжэ, гэртээ байхадаа томоогүй эрхэ ябаһанайм һүүлшын тэмдэг болохо булка, пирогуудые монсойлгожо ашаба.
Эхэ эсэгэмни намайгаа юрөөнэ.
Абамни намда хэлэнэ: «Зай баяртай, Петр.
Тангаригаа үгэһэн хүнэйнгээ албые үнэн сэхээр дүүргэ, начальнигуудайнгаа үгэ дуулажа яба, тэдэндэ һайн болохом гэжэ бү оролдо; дээшээ албанда бү һэдэ; албанһаа бү тунхари; хубсаһаа шэнэһээнь гамна, нэрэ алдараа залууһаа хямгада гэһэн оньһон үгэ һанажа ябаарай».
Эжымни нюдэнэйгөө уһа гарган, бэеэ гамнажа ябаарай гэжэ захиба, Савельич үбгэндэ, хүбүүеым һайн хаража ябаарай гэжэ захина.
Намдаа шандаган дэгэл, дээрэһээнь даха үмдүүлбэ.
Би Савельичтэйгээ кибиткэдээ һуужа, нюдэнэйгөө нёлбоһо адхаруулан харгыдаа мордоо һэм.
Тэрэ һүниндөө Симбирскэ хүрэбэбди, тэндэ нэгэ сутка байжа, Савельични харгыда хэрэгтэй юумэнүүдые худалдажа абаха ёһотой байгаа.
Би трактирта зогсобоб.
Савельич үглөөгүүрһээ лавкануудые зайжа ошобо.
Сонхоороо шабар шабха болоһон улицануудые хаража хашараад, бүхы комнатанууд соогуурнь зайжа хараха юм байна гэжэ гарабаб.
Биллиардын комнатодо ороходом, нэгэ гушан табаад наһанай, урал дээрээ ута хара һахалтай үндэр бэетэй, халат үмдэһэн, гартаа кий бариһан, шүдэндөө гааһа зууһан барин маркертойгоо наадажа байна, тэрэнь шүүхэ бүри нэгэ рюмкэ хара архи ууна, алдахадаа дүрбэ хүллэжэ биллиарда доогуур голдирно.
Би тэдэниие наада баринаб.
Нааданай саашаа үргэлжэлхэ бүри дүрбэ хүллэжэ ябалган бүри олон боложо, һүүл дээрэнь маркершье биллиарда дороһоо гарахаа болишобо.
Барин дээрэнь байжа, үхэһэн хүнэй хуурсаг дээрэ үгэ хэлэһэндэл адляар үгэ хэлэжэ, шанга муухайгаар хараажа орхёод, намайе дуудажа наадае гэбэ.
Би шадахагүй аад арсабаб.
Тэрээндэм ехэ гайхаһан хэбэртэй болобо.
Нам тээшэ ехэ гэмшэһэн янзатайгаар харана: тиигэбэшье хоюулаа дуугаралсажа оробобди.
Би тэрээниие гусарска полкын ротмистр, энэ Симбирскэдэ шэнэ таталгын зониие абалсажа байһан аад, трактирта байдаг Иван Иванович Зурин гээшэ гэжэ танибаб.
Зурин намайе урижа, солдадай ёһоор бурханай үгэһэн тэдыгээр сугтаа обедлае гэжэ уриба.
Бинь дуратайгаар зүбшөөбэб.
Хоюулаа столдо һуубабди.
Зурин ехэхэнээр ууна, албандаа дадаха хэрэгтэй гэжэ байгаад, намайгаашье хүндэлнэ: армиин анекдотнуудые намдаа хэлэнэ, би унажа бодожо байгаад энеэнэб, столһоо бодоходоо хани нүхэд болошоһон байгаабди.
Тэрэ дары намайе биллиардада һургахам гэжэ, иигэжэ хэлэбэ: «Энэ наадан хадаа албанай хүнүүдтэ тон хэрэгтэй юм шуу Походто ябажа байхадаа, жэшээнь, нэгэ нюгагта ерэхэш.
Юу хэлтэйб? ~~~ Ходо жидуудые сохижо ябахагүй ха юм ши.
Трактирта өөрын эрхэгүй ошожо, биллиарда наадаха хэрэгтэй болохол: тиимын тулада наадажа шадаха хэрэгтэй юм!»
Би Зуриниие тон зүб хэлэнэ гэжэ бодоод ехэ оролдосотойгоор биллиардада һуража эхилбэб.
Зурин ехэ ехээр намайгаа магтажа, минии түргэн һурастайе гайхана: хэды сохилтын һүүлдэ, бэе бэеэ шүүлсэхыншье түлөө бэшэ, миин дэмы наадахагүйн түлөө даа, һулаар наадаха гээшэ ехэ муу заншал юм гэжэ, нэгэ хэды сагаан мүнгөөр наадахые дурадхаба.
Биш зүбшөөбэб, тиихэдээ 3ypин пунш захижа асаруулаад, албандаа дадаха ёһотойш, пуншагүйгөөр ямар албан байхаб! – гэжэ дахин дахин дабтан хэлээд, уугаад үзэ, гэжэ аргадана.
Биншье зүбшөөбэб.
Тэрэ зуура наадамнай үргэлжэлһөөр лэ байна.
Би өөрынгөө аягаһаа гудамхиха бүреэ, улам зүрхэтэйгөөр наададаг боложо байнаб.
Минии шарнууд столойнгоо заха дээгүүр һүрөөд лэ гарана, би эбдүүсэнэб, бурхан мэдэг юундэш бэ часһаа часта наадымнай улам улам ехэл болгожо байгаа маркерые хараанаб, юрэдөөл сүлөөдэ гараһан үхибүүн шэнги тэрэ үедөө аашалжал байгаа һэн хаб.
Тиихэ зуура, сагшье ойлгомторгүй үнгэржэл байна.
Зурин часаа хараад, кийгээ табижа, намайе зуун түхэриг алдааш гэжэ соносхобо.
Би бага тэбдэжэ улайбаб.
Хамаг мүнгэмни Савельичтэ байгаа.
Би хүлисыт гэжэ гуйбаб.
Зурин үгым таһалжа хэлэбэ: «Яагаабта!
Бү һанаагаа зобыт, би хүлеэхэб, харин мүнөө Аринушкындаа ошоё».
Яалтайб!
Тэрэ үдэрөө иимэ муугаар эхилһэн шэнги адли, баһал һамуу һалгайгаар дүүргэбэб.
Хоюулаа Аринушкындаа ужинэлбэбди.
Зурин намдаа албанда дадаха хэрэгтэй гээд лэ, аягалжа байна.
Столһоо бодоходо арай гэжэ хүл дээрээ зогсожо байгаа һэм; хахад һүни Зурин намайе трактиртам асарба.
Савельич маниие хэрэлсэй дээрэ угтажа байба.
Минии албандаа оролдожо эхилһэнэй яашагүй тэмдэгые үзэхэдөө, сошон «ай даа! – гээ һэн.
«Энэ юу болоо гээшэбта сударь?» – гэжэ, уй хай болоно. ~~~ – «Хаана иитэрээ уугаа гээшэбта?
Ай, бурхан зайлуул!
Түрэһэнһөөмшье хойшо иимэ муу юумэ болоогүй һэн даа».
– Абяагүй бол, зүнтэг! – гэжэ би ээдэлдэһэн хоолойгоор хэлэнэб: ~~~ – ши һогтуултайш, ошожо унта... намайе унтуул!
Үглөөгүүр һэрихэдээ тархим үбдэжэ байба, үсэгэлдэрэйгөө ябадал бүүр түүр һананаб.
Тиигэжэ байтарам Савельич аяга сай бариһан орожо ерэбэ.
«Дан эртэ, Петр Андреич», – гэжэ тархяа хүдэлгэн хэлэнэ, – «дан эртэ сэнгэжэ эхилээш.
Хэнээ һажаагаабши?
Абашниш, үбгэ эсэгэшниш архинша байгаагүй, эхынш тухай хэлэһэнэйшье хэрэггүй: түрэһэнһөө хойшо квасһаа бэшэ юумэ амандааш хүргэдэггүй һэн.
Энээндэ хэн гэмтэйб? ~~~ Хараалта мусье.
Тэрэ хүн байхадаа, ходол Антипьевнада: «Мадам, же вупри , водкю» гээд лэ гүйгшэ һэн.
Вот шамда, же вупри.
Юу хэлэхэб: һайн юумэндэ һургаа ха юм даа, нохойш.
Юрэдөө тэрэ бузарые дядька болгожо абаха хэрэг байгаа гү, баринда өөһэдынь улад дутаа гээшэ гү»?
Намда ехэ эшхэбтэр болобо.
Би саашаа эрьежэ, хэлэбэб: «Арилал даа, Савельич, сай ууха дурамгүй.»
Теэд, Савельичэй ном номножо эхилхэдэнь болюулха бэрхэ байгаа.
«Вот харана гүш, Петр Андреич, сэнгэхэдэ ямар байнаб.
Тархидаш хүндэ, эдеэншье хоолойдо орохогүй.
Уудаг хүн хэндээшье хэрэггүй гээшэ даа...
Дабһатай огурцын шүүһэ медтойгоор уулши, нэгэ хахад стакан архяар тархяа заһабал юунһээшье дээрэ бэлэй.
Асархам хаяа».
Энэ үедэ нэгэ заахан хүбүүн ороод, И. И. ~~~ Зуринһээ намда бэшэг үгэбэ.
Би бэшэгынь задалжа, иимэ юумэ уншабаб:
«Хүндэтэ Петр Андреич, намда үсэгэлдэр алдааша зуун түхэригөө энэ хүбүүнээр элигэгыш.
Би мүнгэндэ ехэ хашагдаад байнаб.
Амаршалагша Иван Зурин.»
Яахашье аргагүй бологдобо.
Би, нюуртаа амгалан дүрэ оруулжа, минии мүнгэ, хубсаһа хэрэгые баригша Савельичтээ, энэ хүбүүндэ зуун түхэриг үгэ гэбэб.
«Юу! яагаад?» – гэжэ гайхаһан Савельич асууба. ~~~ «Тэрээндэ үритэй һэм», – гэжэ ехэ хүйтэнөөр хэлэхые оролдоноб.
– «Үритэй!» ~~~ – Савельич улам ехэтэ гайхажа, арсажа оробо. ~~~ «Үгы, хэзээ, сударь, тэды шэнээн мүнгэ энээндэ үритөөд орхёо хүмши?
Нэгэ таараагүйл юумэ байна.
Теэ, яанаш шинии дуран, сударь, а мүнгэ би үгэхэ үгыб».
Энэ шиидхэхы шанартай минутада, энэ үбгэнэйгөө үсэрхэлые дараагүй hаа, хойшо хойшодоо энээнээ тэдхэбэриһээ гарахань хэсүүтэй болохо гэжэ бодоод, би омогтойгоор урдаһаань хаража хэлэбэб. ~~~ – «Би шинии эзэн, ши минии барлаг гээшэш.
Мүнгэн минии.
Би тэрэ мүнгэ наадажа алдааб, алдаха дурам хүрөөд.
Ши бү сэсэрхэ, шамда юу захирна биб, дүүргэжэ бай».
Савельич минии үгэдэ ехэ сохигдоһондоо, алягаа хабсаран, хүдэлхөө болишобо.
– «Юу байжа байгаабши? – гэжэ би ууртайгаар бадашабаб.
Савельични уйлашаба.
«Эзэн Петр Андреич, – гэжэ, шэшэрһэн хоолойгоор хэлэбэ, – намайгаа уйдхар гашуудалда оруулжа бү алыш.
Гэгээн гэрэлтэ, шимни, үбгэн миниигээ үгэ дуулажа, би миин шоглоо һэм, намда тиимэ ехэ мүнгэн байдаггүй гэжэ, энэ тонуулшандаа бэшыш.
Зуун түхэриг!
Үршөөлтэ бурхамни!
Эхэ эсэгэмни һамарһаа бэшэ юумээр бү наада гэжэ, шанга захяа һэн гээд хэлыш»...
– Дэмы худал үгэ бү хэлэ, – гээд би үгыень таһалбаб, – асар наашань мүнгымни, үгы һааш шэлэһээш шэрэжэ гаргажа хаяхаб.
Савельич нам тээшэ ехэ уйдхартайгаар хараад, минии алдаһан зуун түхэриг асархаяа ошоно.
Үбгэн Савельич намда хайратай байба, тиигэбэшье би эрхэ сүлөөтэй боложо, нарай үхибүүн бэшэб гэжэ харуулха дуратай байгааб.
Мүнгэншье Зуриндэ үгтэбэ.
Савельич намайгаа энэ бузар трактирһаа гаргаха гэжэ яараба.
Дары морид бэлэн болоо гэжэ ерэбэ.
Минии сэдьхэл амаргүй, зосоогоо гэмшэһээр тэрэ багшатаяаш золгожо, мэндээшье мэдэлсэнгүй, дахин нэгэтэ уулзахаб гэжэ һанаагүй Симбирскэһээ гаража мордобоб.
II бүлэг
ВОЖАТА
Нютаг, минии нютаг гүш,
Танигдаал үгы нютаг лэ
Өөрөө ерээ гүб,
Ардаг морим асараа гү:
Залуу бэрхэ намайе
Залуугайм омог асараа лэ.
Кабагай һогтуу асараа лэ.
Хуушанай дуун.
Замай бодолгонууд аятай байгаагүй.
Минии нааданай алдуури тэрэ сагай сэнгээр бага бэшэ байгаа.
Симбирскын трактир coo минии хэһэн ябадал хадаа тэнэг ябадал гээшэ гэжэ зосоогоо бодоогүйдэм аргагүй, тиимэ хадаа өөрынгөө Савельичэйнгээ урда гэмтэйб гэжэ мэдэнэб.
Иимэ бодолнууд һанааеым зобооно.
Үбгэн Савельич облучка дээрээ саашаа харашоод, барагар юумэ абяагүй һууна, хирэ-хирэ бар-бар ханяажа хоолойгоо заһана.
Савельичтэйгээ заабол эбтээ орохо юм байна гэжэ һанабашье, юуш гэжэ эхилхээ мэдэжэ яданаб.
Һүүлдэнь, хэлэбэб: «Зай, зай, Савельич!
Хүрөө, эбтээ ороё, гэмтэйб: гэмтэйб гэжэ өөрөөшье мэдэнэб.
Би үсэгэлдэр буруу ябадал хээб, шамайгаа дэмы гомодоогооб.
Энээнһээ хойшо ухаантайгаар ябахаб, шиниигээ үгэ дуулахаб гэжэ үгөө үгэнэб.
Зай, бү сухалда; эбтээ ороё».
– Эх, эзэн Петр Андреич! – гэжэ, дороһоо һанаа алдана.
– Биш өөрөө өөртөөл сухалаа хүрэжэ ябанаб ганса бил гэмтэйб.
Яагаад шамай гансаарайшни трактирта орхёод гараа биб!
Теэ яахаб.
Нүгэл намайе алгасуулаа ха юм; дьягай һамганайда орожо кумтайгаа уулзаха гээ ха юм биб.
Кумдаа оробоб гэжэ биш түрмэдэ орооб.
Аюул болоо ха юм даа.
Эзэдтэйгээ уулзахадаа нюураа хаана хэхэ гээшэ биб?
Хүбүүмни ууна, наадана гэжэ дуулаа һаа, тэдэнэр юу гэхэ гээшэб?
Би хайрата Савельичынгээ һанаа заһахын түлөө, энээнһээ хойшо тэрээнэй зүбшөөл үгыгөөр нэгэшье сагааниие гаргаха үгыб гэжэ үгөө үгэбэб.
Тэрэмни заа зааханаар һанаагаа амарабашье, тархяа һэжэржэ аман соогоо гүбэр шэбэр гэмэрнэ: «Зуун түхэриг! бараг хэрэг аал?» гэһээр һууба.
Би томилогдоһон газартаа дүтэлжэл ябанаб.
Тойроод гүбээ гангануудаар зурлаатан эсхэгдэһэн уйдхартай губи тала.
Хуу тойроод саһанда хушагдаатай.
Наран орожо байна.
Кибиткэмнай таряашанай шаргын мүрөөр, нариихан харгыгаар ябажал байна.
Гэнтэ ямщигнай иишэ тиишээ харадаг боложо, һүүлдэнь малгайгаа абажа, намда хэлэбэ: «Барин бусахьн захиралта үгэхэ үгы ха яаш?»
– Юундэб?
«Саг найдамжагүй: һалхин болохоо бага забдажа байна. ~~~ Харана гүт, тэрэ бордоһолхожо байхынь».
– Юунэй бидааб?
«Тэрэ харана гүш?»
(Ямщик ташуураараа зүүн зүг зааба).
Би сагаан тала, сэлмэг огторгойһоо бэшэ юумэ, юушье харана үгыб.
«Теэ тэрэ – тэрэ: энэ үүлэхэн».
Нээрээшье, огторгойн хаяада, түрүүн холын гүбөө гэжэ хараһан газартаа нэгэ заахан сагаан үүлэхэниие үзэбэб.
Тэрэ үүлэн хадаа саһан шуурган болохын тэмдэг гээшэ гэжэ ямщигни намда ойлгуулба.
Би энэ ороной саһан шуурган тухай урдань дуулаһан, бүхэли ашаанууд саһанда булагдадаг гэжэ мэдэхэ ябааб Савельич, ямщигай үгэ зүбшөөжэ баһал бусае гэбэ.
Тиихэдэньшье, һалхин шанга бэшэдэл үзэгдэжэ, удаахи станцида саг соогоо хүрэхэ бэзэбди гэжэ найдажа, түргэн ябахые захирбаб.
Ямщигни гүйлгэбэ, тиигэбэшье ходо зүүн зүг тээшээ харажал ябана.
Мориднай эбтэй нэгэдэн гүйнэ.
Тэрэ зуура һалхиншье сагһаа сагта шанга боложол байна.
Заахан үүлэмнай ехэ сагаан үүлэн боложо, хүндөөр дээшээ хөөрэн ургажа, улам уламаар огторгой бүрхөөжэ байна.
Жэжэ саһан орожо байтараа, гэнтэ томо саһан бадхаба. hалхиншье шууян хүүежэ, саһан шуурган болобо.
Гэнтэ, нюдэ сабшаха зуура хара тэнгэри саһан далайтай ниилэшэбэ.
«Зай, барин, – хашхарба ямщигнай, – аюул: шуурган болоо!»...
Би кибиткэһээ бултайжа харабаб: тойроод харанхы, хуй һалхин. hалхинай хүүен шууян үлеэхэнь айхабтар һүрэтэй боложо, амиды мэтэ үзэгдэнэ: саһан намайе, Савельичые хушахажал байна: мориднай гэшхэдэлээр ябаһаар удаашгүй зогсошобо.
«Ябахаа яанаш?» – гэжэ би ямщигһаа тэсэжэ ядан һурабаб.
– Ябаһанай хэрэг юм? – гэжэ харюусаад ямщик облучок дээрэһээ бууна, – хайшаашье орожо ерэһэмнай мэдэгдэнэгүй: харгыш үгы, тойроод хаб харанхы.
Би хараажа орохо гэһэмни, Савельич үмөөрэн хэлэбэ: «Үгынь дуулахашни яагаа һэм, постоял двортоо бусаа һаа, мүнөө сайгаа уужа, үглөө болотор амар унтаха бэлэйбди; Һалхин нам гэжэ, саашаа һанаа амар ябаха һэн бэзэбди; хайшаа яарана бибди?
Хорим найрта яараа һаа болохо юм һэн бэзэ.» ~~~ Савельич зүб хэлээ.
Теэ, мүнөө яахашье аргагүй.
Саһан орожол байна.
Кибиткымнай хажууда хүр тогтон обойжо байна.
Мориднай тархяа ганзагалһан, ганса нэгэ залд гэлдээд лэ байнад.
Хэхэ юумэнэй үгыдэ ямщик моридоо тойрожо тоногынь заһажа ябана.
Савельич гүбэр шэбэр гэмэржэ һууна, би дүтэ айл, харгы хаража орхино гүб гэжэ иишэ тиишээ харанаб, харанхыда саһа бурдаһанай эрьелдээнһээ бэшэ юумэ илгаруулжа яданаб...
Гэнтэ нэгэ юумэнэй харалхые хаража орхибоб.
«Эй, ямщик; – гэжэ хашхарбаб, – харыш тэндэ юун харалнаб?»
Ямщик шэртэн харана.
– «Бурхан мэдэг, барин, – гэбэ һууридаа һуужа, – ашаан гэхэдэ, ашааншье бэшэ, модон гэхэдэ модоншье бэшэ, хүдэлнэ хэбэртэй.
Али шоно гү, али хүн гү байгаа ёһотой».
Би тэрэ танигдаагүй юумэн тээшэ ошоё гэбэб, тэрэшье урдаһаамнай дүтэлжэ ерэбэ.
Хоёр минута болоод, нэгэ хүнтэй зэргэлшэбэбди «Гей, һайн хүн! – гэжэ ямщикнай урдаһаань хашхарба, – Хэлыш, мэдэхэ хаяаш, харгы хаанаб?»
– Харгыш эндэ: би хатуу далан дээрэнь мүнөө гэшхээд байнаб, – гэнэ харгын хүн, – тээ юунэй толкоб?
– Дуулал ши, мужик, – гэбэб, – ши эндэхиин газар мэдэхэ гүш?
Маниие хонохо газарта хүргэхэгүй хаяаш?
– Газаршье танихаб даа, – харюусана харгын хүн, – бурханай абаралаар энээрүү баруун зүүн тээшээ яһалал ябаһан хүн би.
Теэ харана гүш, энэ һалхи? харгыгаа хэдыдээшье алдахаш.
Эндээ байгаад, хүлеэгээ һаа дээрэ, харин шуурганшье нам гэжэ, огторгой сэлмэхэ бэзэ: тиихэдэнь мүшэ хаража харгыгаа олохобди.
Энэ хүнэй иимэ бардам зан намайе баярлуулба.
Биш, бурханай мэдэлдэ, бэеэ үгэжэ, талын дунда хонохо гэжэ шиидээд байтарам, гэнтэ, харгын хүн ехэ хүнгэн солбоноор козел дээрэм гаража һуугаад, ямщикта хэлэбэ: «Зай, бурханай абаралаар, айлшье холо бэшэ, баруулжаа эрьеэд яба.»
– Юундэ би баруулжаа эрьехэ биб? – гэжэ ямщик дурагүйгөөр асууба, – хаана ши харгы харанаш?
Моридш хүнэй, хомуудшье өөрын бэшэ, байнгүйл гүйлгэхэ гэжэ, һанаа гүш.
– Ямщик зүб хэлэнэ гэжэ биш һанабаб.
«Үнөөрөөш, – би гэбэб: ~~~ – яагаад айл холо бэшэ гэжэ бодобош?»
– «Юундэб гэхэдэ, – харюусана харгын хүн, – мүнөө тэрэ зүгһөө һалхилба, тиигээд, утаанай үнэр биш абабаб, тиихэдээ айл холо бэшэ».
– Тэрэнэй мэргэн хёрхо абьяас намайе гайхуулба.
Би ямшикта яба гэбэб.
Мориднай гүнзэгы саһан соогуур арай гэжэ гэшхэлнэ.
Кибиткэмнай нэгэ хүртэ шаагдажа, нэгэ жалга уруу унаһаар, баруун зүүн тээшээ хэлбэлзэһээр урагшаа ябана.
Энэнь далайн ехэ долгин дээгүүр һамаржа ябаһан судна мэтэ байна.
Савельични минии хажуу мүргөөд лэ ёолоно.
Биш хүшэгөө буулгажа дахадаа оройлдоод, һалхинай хүүеэн шууяанда, удаан ябадалайнгаа долгиндо үлгыдүүлэгдэн һажашабаб.
Би зүүдэлбэб, тэрэ зүүдээ хэзээшье мартагшагүйб, хожомынь минии наһанда болоһон жэгтэй ушаралнуудтай холбожо үзэхэдэ, нэгэ зүнтэй зүүдэн байгаа гэжэ, мүнөө хүртэрөө һанажа ябагшаб.
Энээниие уншагшад намайе муушална бэзэ, ушарань мунхаг һэжэгэй ябадалые хэды доро үзэжэ ябабаш, хүн гээшэ һэжэг бэшэрэлдэ эзэлэгдэхэнь али олон гэжэ өөһэдынгөө ябадал дээрэһээ мэдэхэ байха бэзэ.
Минии ухаан мэдэрэл болбол тэрэ үедэ, өөрынгөө бодото байдалые һанаа бодолготойгоо холбон нэгэн тодо бэшэ зүүдэнэй үзэгдэлнүүдтэй ниилүүлэн эзэлэгдэжэ ябаһан байгаа.
Саһан шуурган үшөө хүүен хааян байһан зандаа, бидэнэр сагаан губи талын дундуур төөрижэл ябаһан шэнги байгаабди.
Гэнтэ урдамни ворота үзэгдэжэ, бидэнэр өөрынгөө усадьбын двор coo оршобо хэбэртэйбди.
Иигэжэ өөрын эрхэгүй гэртээ бусажа ерэһэндэм, абамни зорёон минии үгэ дуулабагүй гэжэ сухалдахань даа, гээд тон түрүүн һанабаб.
Би һанаагаа зобон кибиткэһээ һүрэжэ буубаб, харан гэхэдэм: эжымни тон ехэ гашуудаһан шарайтай хэрэлсээ дээрээ намайе угтажа байба.
«Ааляар – гэбэ намда, – эсэгэш үбшэн, үхэхөө хэбтэнэ, шамтайгаа баяраа мэдэлсэхэ һанаатай».
Би ехэтэ сошожо, хойноһоонь дахажа спальни соонь оробоб.
Харахадам, комнато соонь бүрүүл гэрэлтэй, хэбтэриинь хажууда гашуудаһан шарайтай хүнүүд тойрожо байна: эжымни хүнжэлынь үргэжэ хэлэбэ: Андрей Петрович, Петрушамнай ерээ: шамайе үбшэн байна гэжэ дуулаад бусажа ерээ, юрөөлөө хайралыш».
Би сомсойн һуужа, үбшэн тэрээниие шэртэн харабаб.
Юу харана биб?..
Абымни орондо, хэбтэри дээрэнь хара һахалтай мужик нам тээшэ энеэбхилжэ хэбтэбэ.
Би гайхалаа баран, эжыдээ эрьежэ: хэлэбэб; «Энэш юун гээшэб?
Энэ минии аба бэшэл.
Яагааб гэжэ би энэ мужикһээ юрөөл гуйха биб?
– «Хамаагүй, Петруша – гэжэ эжымни намда хэлэнэ – энэш шамда табигдаһан эсэгэшни гээшэ, гарынь таала, юрөөг шамайе»... би зүбшөөжэ үгэбэгүйб.
Тиихэдэм мужик хэбтэриһээ һүрэжэ бодоод, араһаа һүхэ абажа, иишэ тиишэнь һэжэрэн сабшажа эхилбэ.
Би тэрьелжэ гараха гээд... ядабаб: таһалга соонь үхэһэн хүнэй бэе дүүрэшэбэ: би үхэһэн хүнүүдэй бэеһээ бүдэрэн унажа, шалбааг шуһан соогуур мухаринаб.
Тэрэ аймшагтай мужик намайе элэнсэгээр дуудана: «Бү ай, минии хайрада ерэжэ хүртэ»... би айжа, гайхажа һалашабаб...
Энэ минутада һэрэшэбэб: мориднай зогсоод байна. ~~~ Савельич минии гарһаа татажа: «Гарыш, сударь, ерээбди», – гэжэ байба.
– Хаана ерээбди? – гэжэ би нюдөө аршан асуубаб.
– «Постояла дворто.
Бурхан туһалжа, сэхэ ерэжэ хашаада тулаабди.
Гарыш, сударь, түргэн орожо дулааса.»
Би кибиткэһээ гарабаб.
Саһан шуурган бага һуладабаш үргэлжэлһээр байна.
Хоёр нюдэ хадхама харанхы.
Гэрэй эзэн хормой дороо фонаряа барижа, воротадаа маниие угтажа, намайе уйтаншье һаа, ёһоор сэбэр горницо соогоо оруулба, лушан гэрэлтүүлнэ.
Ханадань нэгэ буу, хасаг үндэр малгай үлгөөтэй байна.
Гэрэй эзэн, яицка түрэлэй хасаг, харахада жараад наһанай, үшөө солбон хүнгэн мужик байба.
Савельич минии хойноһоо погребецые оруулжа, сай шанахын түлөө гал эрибэ. тиихэдэ халуун сай намда юунһээш шухалаар үзэгдээ һэн.
Гэрэй эзэн оролдожо түхеэрхээ газаашаа гараба.
– Үнөөхи вожатамнай хаанаб? – гэжэ би Савельичһээ асуубаб.
«Эндэ байнаб, та үндэр түрэлтэ», – дээрэһээм нэгэ абяан харюусаба.
Би дээшээ хаража, полати дээрэ нэгэ хара һахал, хоёр ялалзаһан нюдэ харабаб.
– «Зай, даараба гүш?»
– «Нэгэ муу армягтай ябахадаа даарангүй яаха биб? ~~~ Дахатай хүн һэм, нүгэлөө нюугаад яахаб? ~~~ Үсэгэлдэр архиин наймаашанда барюулжархёо һэм: балай хүйтэн бэшэ шэнги байгаад.
– Энэ минутада гэрэй эзэн бусалһан самовар барижа оробо: би вожатада аяга сай дурадхабаб, мужикшье полати дээрэһээ бууба.
Янза шарайнь гайхалтай һайхан шэнги намда үзэгдэбэ. ~~~ Дүшөөд наһатай, дунда зэргын бэетэй, туранхайшаг аад, мүр үргэнтэй, хара һахалдань бууралай тэмдэг ороһон: согтой нюдэнүүдэнь иишэ тиишээ гүйжэл байна.
Нюурань нилээд зохидшье һаа, мэхэтэй янзатай.
Үһэеэ түхэреэнээр хяргаһан, хахархай армяк, татар үмдэ үмдэһэн.
Би нэгэ аяга сай үгэбэб, тэрэниим амталаад, нюураа уршагад гүүлжэ хэлэбэ: ~~~ – «Та үндэр түрэлтэ, намда нэгэ иимэ хайра хүргыт, намда нэгэ стакан архи үгүүлыт, сай гээшэ манай хасаг хүнэй умдан бэшэ!»
Би дуратайгаар хүсэлынь хангабаб.
Гэрэй эзэн, шкаф сооһоо нэгэ штоф, стакан хоёрые гаргажа, урдань абаашаад, нюурынь хараба.
Эһээ, – гэбэ, ши манай эндэ баһа үзэгдэбэ гүш? ~~~ Хаанаһаа бурхан шамайе асарааб?» – минии вожата урдаһаань эмнижэ, оньһон үгөөр харюусаба: ~~~ – «Огород соогуур ниидээб, коноплёо тоншооб, хүгшэн эжы шулуугаар шэдээд, тудаагүй.
Зай, танайхидуул?».
«Манайхидшье яахаб даа – гэрэй эзэн баһа нюуса удхатайгаар харюусана.
– Үдэшын мүргэлэй хонхо дэлэдхэ гэһэниинь, попой һамган хорино, поп айлшаар ошоод, шүдхэрнүүд үхээрээр дүүршоо».
– «Дуугайлдаа дядя, – гэжэ минии зайгуул урдаһаань арсана. ~~~ – Бороо орохо, һархяаг ургаха, һархяагай байбал, хайрсаг олдохо.
Зай, иигээд (гэжэ баһа эмнибэ) һүхэеэ нюргандаа һуйбада: ойн харуулшан ябана.
Та үндэр түрэлтэ, танай мэндэдэ!» – гээд, стаканаа абажа, хэрээһэлэн мүргөөд, нэгэ золоор залгижа орхибо.
hүүлээрнь намдаа дохёод полати дээрээ гараба.
Би, тиихэдэ, эдэнэй хулгайн үгэ сооһоо юуш ойлгожо шадаагүйб, теэ, хожомынь ойлгоходом, 1772 оной бунтын хойно, һаяхан номогоодхогдоод байгаа, Яицка сэрэгэй хэрэг тухай ярилдаһан байгаа.
Савельич эдэнэй үгые ехэ дурагүйгөөр шагнажа һууна.
Нэгэ гэрэй эзэн тээшэ, нэгэ вожата тээшэ һэжэгтэйгээр харана.
Постояла двор, тэндэхиин хэлэдэгээр, умет болбол талын дунда, айл тосхонуудһаа холо байдаг аад, дээрмэшэнэй уурхайдал тон адли һэн.
Теэ, яахыншье арга байгаагүй.
Савельичэй һанаагаа зобоходо наадалжа һуугаа һэм.
Тиигээд, лавка дээрэ хэбтэреэ заһажа унтахаар хэбтэбэб.
Савельични пеэшэн дээрэ унтахаа гараба, гэрэй эзэн газараар хэбтэреэ заһаба.
Удаашгүй гэр соонь булта хурхиралдажа, бишье үхэһэн мэтээр унташабаб.
Үглөөнь нилээд орой һэреэд харахадам, һалхин номогорһон байба.
Наран игаана.
Нюдэ алдама үргэн тала, ялбама саһан хүнжэлөөр хушаатай.
Мориднайшье хүллэгдөөд байба.
Гэрэй эзэнтэйгээ тоособобди, тэрэнэй эриһэн мүнгэн тон доогуур бараг байжа, Савельичшье урдынгаа гуримаар арсалдаа наймааталдаагүй гаргажа үгөөд байхадаа, үсэгэлдэрэйнь һэжэг һаналгашье тархиһаань хуу гapаhан байба.
Би вожатые дуудажа асараад, һайниие хүргэжэ водко абажа уухынь таби сагаан үгэлши гэбэб Савельичдээ.
Савельич нидхээ буулгаба.
«Архи абахынь таби сагаан үгэ гэжэ гү? юунэй түлөө гээшэб энэмнай?!».
Постояла дворто шэрэжэ асарһанайгаа түлөө гү?
Өөрын хэрэг даа, сударь, манда үлүү таби сагаан үгы.
Али дайралдаһан хүндөө архиин мүнгэ үгэжэ ябаа һаа, һаяар өөһэдөө гэдэһээ үлдэхэбди».
Би Савельичтэйгээ арсажа шадахагүй байгааб.
Минии үгөө үгэһэн ёһоор, хамаг мүнгэмни тэрээнэй мэдэлдэ байгаа.
Намайе аюулһаашье бэшэ һаа, ехэ муу байдалһаа гаргаһан хүндөө һай хүргэжэ шадахагүй болоһондоо зосоом ехэ аягүй байгаа.
«Һайн, – гэбэб хүйтөөр, – хэрбэеэ таби сагаан үгэхэ дурагүй һаа, минии хубсаһанһаа нэгэ юумэ гаргажа үгэ!
Ехэ хүнгэн хубсаһатай хүн байна.
Минии шандаган даха үгэ».
– «Бурхан зайлуул, эзэн Петр Андреич! – гэбэ Савельич.
– Энээндэ шинии шандаган даха юундэ хэрэгтэй болобоб?
Энэ нохойш, түрүүшын кабакта архи болгожо уужархихал.
– Тэрэ шинии уйдхар бэшэ, үбгэн, – гэбэ тэрэ зайгуул, – ууна гүб, болино гүб?
Энэ үндэр түрэлтэ, өөрынгөө мүрһөө дахаяа мулталжа намда хайралжа үгэхөө байна ха юм, богоол шинии хэрэг хадаа арсаха бэшэ, үгыень дуулаха ёһотойш.
«Бурханһаа ши айнагүйш, муу дээрмэшэн! – гэбэ урдаһаань Савельич сухалтайгаар, – залуу хүбүүнэй ушар мэдэхэгүй байхые хараад, ши тэрээндэ баярлажа, һайн һанаатай хадань юумынь буляажа абхаа һанаа гүш?
Ши баринай дахаар юу хэхэшниб?
Яяр мүртэшни багтахашгүйл».
– Бү ехээр сэсэрхэ, – гэбэб би дядькадаа, – энэ гэһээр тэрэ дахым асара.
– «Бурхан зайлуул! – гэжэ Савельич уй хай болобо.
– Шандаган дахашни шэб шэнэхэн шахуул. ~~~ Һайн хүндэ һаа, яана, харин энэ нюсэгэн архиншанда!»
Тиигэбэшье, шандаган дахаш бии болоно.
Мужик дары үмдэжэ үзэбэ.
Үнөөрөө намдаашье уйтадаһан даха тэрээндэ нэгэ бага уйтадаба.
Тиигэбэшье аргаяа оложо оёдолоорнь хангиртар үмдэжэ шадаба.
Ниткын пиршаганхада Савельични чуть бархиран алдана.
Тэрэ зайгуулни бэлэг абаһандаа ехэ баяртай, намайгаа кибиткэдэм хүргөөд, доро дохижо хэлэбэ: «һайн даа, та үндэр түрэлтэ, һай хэһэнэйтнай түлөө бурхан таниие шагнаг.
Наһан соогоош танай хайрые мартаха үгыб», – Тэрэш хүн хажуу тээшээ ошожо, биш дурагүйлхэһэн Савельичтээ анхаралаа табингүй, замда мордобоб, удаашгүй үсэгэлдэрэй саһан шуурганшье, тэрэ вожатыешье, шандаган дахаяашье мартажархёо hэм.
Оренбург ерэһээр, сэхэ генералда оробоб.
Үндэр бэетэй, үбгэржэ бага бүгдыһэн хүниие үзэбэб.
Ута үһэниинь саб сагаан болошоһон.
Ангаһан хуушан мундирыень харахада Анна Ивановнын үеын сэрэгэй янзатай, үгэдэнь немец хэлэнэй шэнжэ бии.
Би абынгаа бэшэг үгэбэб.
Нэрынь дурдахатайм сасуу түргэн нам тээшэ хаража, хэлэбэ: «Ай бурхан!
Андрей Петрович һаял шинии тухай наһанай хүн ябагша бэлэй: а мүнөө, харыт, иимэ ехэ бэрхэ хүбүүтэй.
Теэ, сагань болоол даа!»
– Бэшэгынь задалжа, гүбэр шэбэр гэжэ, уншажа эхилбэ, хажуугаарнь өөрынгөө һанал хэлэлсэнэ:
– «Эрхим дээдэ Иван Карлович, та ноён генерал» ...
Энэ юунэйнь серемониб?
Түү, эшэхээ яагааб?
Теэ, дисциплинэ гээшэ түрүүшын хэрэг шуу, теэ, хуушанайгаа камрадта иигэжэ бэшэдэг гү?
«Та ноён генерал мартаагүй бэзэт»... мм... ба... хэзээ... наһанһаа нүгшэһэн фельдмаршал Мин… походто ябахадаа... баһа...
Каролинки»...
– Эһээ, брудер! ~~~ Урданайгаа омог ябадал һанаһаар ха юм.
«Мүнөө хэрэгээ хэлэхэдэ.
Танда өөрынгөө повесые»... мм...
«заряа бээлэйгээр барижа байгты»...
Заряа бээлэй гэжэ юуб?
Ородой оньһон үгэ байгаа бэзэ...
«Заряа бээлэйгээр бариха?» – гэжэ юуб гээд нам тээшэ хаража дабтана.
– Тэрэ хадаа, – гэжэ би хонгор зан үзүүлхые али болохоор оролдон харюусабаб, – дан хатуу бэшэ, элэнсэг һайнаар байлгаха, үлэмжэ өөрынь дураар табижа, заряа бээлэйгээр барижа байха гэһэн удхатай.
«Мм, ойлгооб...
«дураарнь бү табигты»... тиихэдээ, заряа бээлэй гэдэг тиимэш удхатай бэшэ байна.
«Тэрээнэй паспортыөнь... хабсаргабаб»...
Алим тэрэнь.
Аа энэ…
Сименовскын полкодо элигэхэ»...
Болоо, болоо хуу хэгдэхэ...
«Тиигээд зэргэ үгы бишни... хуушанай хани нүхэр хадаа... тэбэрюулхэ» – а, һүүлдэнь таагаа ха юм даа... гээд сааша саашаа...
Зай, хүбүүн, – гэбэ бэшэгээ уншаад, минии паспортые хажуу тээшэнь табижа, – хуу тэрэ ёһоорнь бүтөөхэб: ши офицер болгогдожо полкодо элигэгдэхэш, дэмы сагаа нүгшөөхэ үгын түлөө, ши маргаар Белогорск крепость ошо, тэндэ капитан Мироновой командада байхаш, һайн, үнэн сэхэ зантай хүн.
Тэндэ ши ёһотой албанда байжа, дисциплинэдэ һурахаш.
Оренбургдэ хэхэ юумэнш үгы: залуу хүндэ ажалгүй сэнгэлгэн гээшэ ехэ хоротой юм. ~~~ Харин мүнөө манайда обедлэ.
Эхынгээ зосоо байһанаа хойшо шахуу, гвардиин сержант байһамни, иимэ юумэндэ намайе хүргэхэ гэжэ зосоогоо һанажа байбаб!
Хаана иихэдээ намай хүргөөб.
Полкодо, киргизэй сагаан губи талын хилэ дээрэ байгаа, бүглүү холын дүлии крепостидэ!..»
Би Андрей Карловичындэ, тэрээнэй үбгэн адьютантатай, гурбуулаа обедлэбэбди.
Немецын хяһуур зан хамаг столдонь үзэгдэнэ, ганса бэеынь хоол хүнэһэндэ үлүү айлшан ерэжэ хоромто болохонь хаяа гэжэ айһандаа, намайе иимэ түргэн гарнизондо холодуулан ябуулһанайнь шалтагаан бололсоо гү гэжэ, би Һанагшаб.
Үглөө үдэрынь би генералтайгаа мэндээ мэдэлсэжэ, өөрынгөө томилогдоһон газар тээшэ мордобоб.
III бүлэг
КРЕПОСТЬ
Крепостидэ бидэ байдагбди,
Хилээмэ, уһа хоолтойбди.
Хилэнтэ дайсад, манайда
Хүндэлүүлхэеэ ерээ һаань,
Хүндэлжэ айлшадаа табихабди,
Картечээр пушка һомолхобди.
Солдадай дуун
Хуушанай зон гээшэл даа, аба минии,
Недоросль.
Белогорско крепость Оренбург городһоо дүшөөд модоной газарта байгаа.
Ошохо харгынь Яикын эгсэ эрье дээгүүр.
Тэрэ мүрэн үшөө хүрөөдүй, туулган хара долгиниинь, сагаан саһанда хушагдаһан нэгэн янза эрьеынгээ дотор уйдхартайгаар харалжа харагдана.
Тэрээнһээ саашаа киргизэй губи тала зэнхынэ.
Би олон юумэ бодоноб, ехэнхидээ уйдхартай юумэн һанаандам ороно.
Гарнизоной байдал минии һанаанда тиимэ ехэ таарамжатай бэшэ байгаа.
Минии начальник болохоо байһан капитан Миронов гээшэнь ямар хүн байха ааб гээд, бодоод үзэнэб, минии һанахада, өөрынгөө албанһаа бэшэ юумэ юушье мэдэхэ үгы, хэрэгтэй хэрэггүй юумэнэй түлөө намайе хара хилээмэн, хара уһан дээрээ һуулгахадаа болохо, хатуу шанга, ууртай хүн байха шэнгеэр һананам.
Тиигэһээршье боро хараан боложо эхилбэ.
Нилээдшье түргэн ябажа байгаабди.
– «Крепость хүртэрнай холо гү?» – гэжэ ямщикһаа һуранаб.
– «Холо бэшэ», – гэжэ харюусаад, – «Тэрэ тэрэ харагдажа байна».
Аймшагтай ехэ бастион, башнинууд, обоо ехэ шоройнуудые харахаб гэжэ һанаһан би иишэ тиишээ ехээр харабаб, теэд тойруулжа харша хашаа бариһан заахан деревниһээ бэшэ юумэ хараба үгыб.
Нэгэ таладань, саһанда бага хушуулһан гурба дүрбэн һүри үбһэн, нүгөө таладань залхуугаар доошоо һанжашаһан далитай хазагай һалхин тээрмэ байна.
– Крепостимнай хаанаб? – ехэ гайхажа һурабаб.
– «Энэ байна ха юм» – гээд, ямщикни деревни тээшэ зааба, тиигэжэ хэлэһэнш дарынь деревни соогоо орошобобди.
Воротагай хажууда нэгэ хуушан шэрэм пушка байна; улицануудань уйтан, годируу; гэрнүүдынь набтар. ~~~ Ехэнхидээ солоомон хушалтатай.
Намайе комендантада, абааша гэбэб, минута болоод кибиткэмнай модон церьковиин шадар, үндэр газар дээрэ бариһан нэгэ модон гэрхэнэй урда ерэжэ зогсобо.
Нэгэш хүн намайе угтаба үгы.
Би сээнэг соонь орожо, түрүүшын комнато уруу үүдынь нээбэб.
Нэгэ үбгэн инвалид стол дээрэ һуугаад, ногоон мундирэйнгээ тохоногто хүхэ халааһа халажа һууба.
Энэ хүндэ нам тухай дуулгагты гэбэб.
«Орыт наашаа» – гэнэ инвалид; – «манайхин гэртээл».
Хуушан гуримаар хуряаһан нэгэ сэбэрхэн комнато уруу оробоб.
Буландань аяга табагаа хэдэг шкаф байна. ханадань гэрлэжэ шэллэһэн офицерэй диплом үлгөөтэй; хажуудань Кистирин ба Очаковудые добтолон абажа байһаниие харуулһан, басага хадамлажа байһан болоод, миин хүниие хүдөөлжэ ябаһаниие зураһан нааданай картинканууд хадаатай байна.
Сонхын хажууда пулаад бооһон, дулаан хүрмэ үмдэһэн хүгшэн һууна.
Ниткэ задалжа байна, нүгөө үзүүрыень нэгэ офицер мундиртэй һарюу үбгэн гараа арбайлгажархёод залажа байна.
«Танда юун хэрэгтэйб?» – ажалаа үргэлжэлһөөр һуужа хүгшэн һураба.
Алба хэхээ ерээб, ёһо дүүргэжэ тон түрүүн өөрынгөө ноён капитанда ерэбэ гээшэб гэжэ харюусахадаа, үнөөхи һарюу үбгэниие комендант гэжэ һанажа, тэрээндэ хэлэжэ байтарни, эзэнэй хүгшэн энэ үгыем таһалжа, – «Иван Кузьмич гэртээ үгы, – гэбэ, – Герасим попойдо айлшаар ошоо; тиигэбэшье тэрэ хамаагүй, залуу ноён, би тэрээнэй хүгшэниинь гээшэб.
Тааламжатайгаар хүлеэжэ хайралагты, һуугты, ноён».
Басагаа ооголжо уряднигые дууда гэжэ элигэбэ.
Мүнөө үбгэн өөрынгөө гансахан нюдөөр намайе һонирхон шэртэжэ харана.
«Би танһаа hуpaxa байнаб? – гэбэ, – та ямар полкодо алба хээ һэм та?»
– Би һонирхолынь ханаабаб.
«Баһа һураха байнаб? – гэжэ үргэлжэлнэ, – та юундэ гвардиһаа гарнизондо орохы хүсэбэт?»
Начальствын хүсэл тиимэ болоо гэжэ би харюусанаб.
«Таахада, гвардиин офицертэ тааруугүй ябадал гаргаад гү?» – гэжэ һалангүй һурана.
– «Болил, дэмы худалаар шашахаа», – гэбэ капитанай һамган; – харанагүй гүш, залуу хүн харгыда эсээ; шамтай ярилдахаһаа наана...
(гараа сэхээр бари...) Ши, залуу ноён, – гэжэ, минии зүгтэ хандажа үргэлжэлнэ – намайе энэ дүлии газар уруу зараба гэжэ, бү гута.
Ши түрүүшыншье хүн бэшэ, һүүлшыншье хүн бэшэш.
Тэсээд, дадаад байхадаа дуралхаш.
Швабрин Алексей Иванович хүниие алаһанай түлөө заруулаад, табадахи жэлээ эндэ байгша.
Ямар нүгэлөөр урихада ороhынь, бурхан мэдэбэ; юрэдөөл, таажа харахада, нэгэ поручигтайгаа городой саана гараһан юм ха, һэлмэнүүдээ һугалан абаһан байгаа юм гү, тиигээд бэе бэеэ хадхалсаһан юм гэдэг, тиигээд харин Алексей Ивановичынь, үшөө хоёр гэршэнэрэй хараһаар байтар, нүгөө поручигаа хадхажа орхёо юм хаш.
Тиихэдэнь яалтайб?
Нүгэлдэ дархан үгыл һэмнэй».
Тэрэ үедэнь урядник, хүдэр бэетэй залуу казак орожо ерэнэ.
«Максимыч, – гэбэ, тэрээндэ капитанай һамган.
– Энэ ноён офицерые квартирада оруула, сэбэр байрада!»
– «Болохо, Василиса Егоровна, – гэжэ харюусана урядник.
– Ноён офицерээ Иван Полижаевайда байлгахамнай хаяа?»
– «Дэмы хэлэнэш, Максимыч, – гэбэ капитанша: ~~~ – Полижаевайдаш таһагыншье уйтан, тиигээдшье тэрэш минии түрэл хүн, кум, мании начальникнай гэжэ мэдэдэг.
Абааша. ноён офицерээ... ~~~ Танайш нэрэ алдар хэн бэлэй?
– Петр Андреич.
– Петр Андреичээ Семен Кузовойдо оруула.
Тэрэш, бузар хүн, минии огород соо морёо оруулаа һэн, зай, Максимыч, иишэмнай хуу амгалан байна гү?».
– Бурханай абаралаар, абяа шэмээ үгы байна – гэжэ казак харюусана, – гансал капрал Прохоров бани соо Устинья Нигулинатай нэгэ таз халуу уһанай түлөө наншалдаа.
«Иван Игнатьич.» – гэжэ үнөөхи һарюу үбгэниие капитанша дуудаад, – «Прохоров, Устинья хоёрые шалга, хэниинь зүб, хэниинь гэмтэйб.
Тиигээд, хоюулайнь хэһээ.
Зай, Максимыч, ябыш даа бурхантаяа!
Петр Андреич, Максимыч таниие байрадатнай абаашаха».
Биш дохижо гарааб.
Урядник намайе крепостиин эгээ захада, мүрэнэй үндэр эрье дээрэ байгаа нэгэ гэртэ асарба.
Гэрэйнь хахадые Семен Кузовой бүлэнэр эзэлһэн, нүгөө хахадыень намда үгэбэ.
Тэрэнь хабтагайгаар хоёр болгожо таһалһан, нилээд сэбэр нэгэхэн горницо байба.
Савельични тэрээн соогоо захиржа эхилбэ: бинь нариихан сонхоорнь газаашаа харанаб.
Урдамни уйдхартай үргэн сагаан тала.
Хажуу таладам, нэгэ хэды гэрнүүд, улицаар гулабхаанууд ябаба. ~~~ Нэгэ корыто бариһан хүгшэн хэрэлсэй дээрээ гахайнуудаа хаахирна, тэдэнь дуратайгаар урдаһаань хоршогонолдоно.
Иимэ газарта би өөрынгөө залуу наһануудые үнгэргэхэ заяатай болобоб.
Уйдхар намайе эзэлбэ; би сонхоһоо холодон ошожо, ужинш эдин үгыгөөр унтахаа хэбтэбэб. ~~~ Савельич үбгэм намайгаа аргадажа ядан: «Ай, бурхан. ~~~ Юундэ зооглобо үгыбта! ~~~ Үхибүүнэйгээ үлдөө тураа һаа, эзэн абагайм юу гэхэб!» – гэжэ ехэ сүхэрһэнөөр дахин дахин хэлэнэ.
Үглөө үглөөгүүрнь хубсалжа эхилһэн дарым, үүдэн нээгдэжэ, нэгэ залуу офицер, набтаршаг бэетэй, нилээд муухайшье һаа, тон зулгы харабтар шарайтай хүн орожо ерэбэ: «Та намайе хүлисэгты. – гэжэ французаар намда хэлэнэ, – церемони гурим һахилгүй, тантай танилсахаа ерэһэндэм.
Би үсэгэлдэр танай ерэһэниие мэдээб, одоол ёһотой хүнэй нюур харахамни гэһэн хүсэл намайе эзэлээд, би тэсэбэ үгыб.
Эндэ үшөө хэды шэнээн байбал, та энэ ушарые ойлгохот».
Дуэль хэһэнэй түлөө гвардиһаа гаргагдаһан үнөөхи офицер гэжэ би таабаб.
Тэрэш дарыдаа танилсаабди.
Швабрин тон тэнэг бэшэ хүн байба.
Хэлэхэ дуугархадаа һонирхолтой, хурса.
Ехэ хүхюутэйгээр, комендантынгаа гэр бүлэнэрые, нүхэд һүүдэрыень, муу заяагаар минии ерэһэн энэ орон хизагаарые харуулан намдаа хэлэжэ үгэбэ.
Минии үнэн зүрхэнһөө энеэжэ һуутар, комендантын передни coo мундир заһажа һууһан үнөөхи инвалид орожо ерээд, Василиса Егоровнын зүгһөө намайе обедтээ уриба.
Швабриншье намтай ошохые дуридхаба.
Комендантын гэртэ дүтэлөөд ябахадаа, нэгэ бишиихан талмай дээрэ гурбан хошуутай шляпкатай, ута ута гэзэгэтэй хорёод инвалид үбгэдые үзэбэбди.
Тэдэнэр фронтын янзаар зэргэлэн зогсоһон байба.
Урдань комендант, колпак үмдэһэн, китад халаттай, үндэр бэетэй хүнгэн солбон үбгэн зогсоно.
Маниие хараһаар хажуудамни ерэжэ, намда хэды энхэргэн үгэнүүдые хэлээд, баһал командалжа оробо.
Бидэнэр зогсожо, һурахыень харабабди, дары комендант баһа ерэжэ Василиса Егоровнадо ошогты, би хойноһоотнай ошохоб гэбэ.
«Эндэ танай хараха юумэ үгы», – гэжэ нэмэбэ.
Василиса Егоровна тон баяртай ба тон эгээлынхеэр угтаба, намда зуун жэлэй танил мэтээр хандаа һэн.
Инвалид, Палашка хоёрынь столоо хушана.
«Яагаад энэ минии Иван Кузьмич мүнөөдэр үлүүсэ һургааб? – гээд комендантша хэлэнэ.
– Палашка, баринаа обедтэнь дууда.
Үгы, Машамнай хаанаб!
Арба найма наһанай, түхэреэн шарайтай, ягаахан хасартай, носожо байһан мэтэ улааханууд шэхэнэйгээ саагуур, ялайтар һамнаһан сайбар шарашаг үһэтэй басаган орожо ерэбэ.
Түрүүн хараһан дарыгаа тэрэ басагые би балай ехэ зохидшоогоогүйб.
Швабрин, хэлэхэдээ капитанай басаган Маша хадаа шал тэнэг басаган гэһэн байһан аад, тэрэ басага харахадаа, мүнөөхи үгэнь зосоом байгаа һэн.
Марья Ивановна буланда һуугаад юумэ оёжо эхилбэ.
Тэрэ зуураа шүлэ табиба.
Василиса Егоровна, нүхэрэйгөө үгы байхада, Палашкаа дахин хойноһоонь элигэбэ.
«Хэлэ бариндаа, айлшаднай хүлеэжэ байна, шүлэншни хүрэшэхэнь гэжэ, бурханай абаралаар, һургуулинь холо ошохо үгы, садатараа үшөө хашхарха».
Удаашгүй үнөөхи һарюу үбгөө дахуулаад, капитан орожо ерэбэ.
«Яагаа үни болонош? – гэбэ һамганиинь.
– Эдеэншни үниин үни табигдаа, шамайе дуудажа ядабабди».
– «Дуулыш, Василиса Егоровна, – харюусана Иван Кузьмич, – бишни албандаа тухашарааб, солдатхануудаа һургаа ха юм биб».
«Болил даа! – гэжэ капитанша эсэргүүсэн хэлэнэ.
– Гансал солдадыел һургаха алдартайш: тэдэнэрш албанда дүйгүй, шиш тэрээндээ тоолхо үгыш.
Гэртээ һуугаад, бурхандаа мүргөөд байхадашни дээрэ һэн.
Хүндэтэ айлшад, столдо һуужа хайралыт».
Бидэ обедлэхээ һуубабди.
Василиса Егоровна нэгэш минута абяа замхаана үгы, манаа асуудалаар дарана: эхэ эсэгэтнай хэн бэ, амидынууд гү, хаана байдаг бэ, зөөреэр ямар бэ?
Минии абые гурбан зуун амин таряашантай гэжэ дуулхадаа, «ай бурхан! – гэнэ, – тиимэ баян зон дэлхы дээрэ байдаг юумэ ха юм даа.
Манай зөөри гэхэдэ ганса амин энэ басаган Палашка, теэ бурханай абаралаар барагтай һуунабди.
Нэгэл беда: Маша гэжэ хадамда үгтэхэ болоһон басагатайбди, ямар энжэ манда байхаб? ~~~ Жэжэ һам, хамуур, арба таба сагаан; бурхан үршөөг банида ороходоо абаашаха хэрэгсэл. ~~~ Һайн хүн дайралдаа һаа һайн бэлэй, тэрэгүйдэ наһан соогоо хадамгүй басагаар һуугыш» – Би Мария Ивановна тээшэ харабаб: шад улайшоод һууна, нюдэнһөөнь нэгэ дуһал уһан табаг соонь дуһашаба.
Би тэрээниие ехэтэ хайрлажа, яаража ярилдаагаа ондоо бологохые оролдобоб.
– Би дуулаа һэм би, – гэжэ зохидгүй сагые дайралдуулжа хэлэбэб, – танай крепостиие башкирнууд добтолхонь гэжэ.
«Хэнһээ тэрээниие дуулааб ши?» – гэжэ асууба Иван Кузьмич.
– Оренбургдэ тиигэжэ хүн намда хэлээгшэ һэн гэжэ харюусабаб.
«Тэрэ дэмы! – гэбэ комендант.
– Манай эндэ үни сагайш тиимэ юумэ дуулдаагүй.
Башкирнуудтнай – аймхай болоһон зон, киргизүүдшье һайн һургуулаа.
Арайл, манда ороодшохо үгы байха, ороо һаань би тэдэнэйш арбан жэл соо номогортор харюу үгэхэб!»
Би капитанай һамганда хандажа һурабаб: ~~~ – «Та айнагүй гүт? иимэ аюулай хажууда байһан крепость соо байхаяа?
– Даданхай ха юм биб – гэжэ харюусаад, – Хорин жэлэй урда маниие полкоһоомнай энээ уруу элигэһэн юм, бурхан зайлуулаг даа, энэ муу хараалай шолмосһоо айхабтар айгша һэм.
Урдань шэлүүһэн малгай харахадаа гү, али тэдээнэй шууяа дуулахада миин юрэдөө, этигэнэ гүт, үгы гү, зүрхэмни зогсошогшо һэн.
Харин мүнөө дадахадаа муу заяатан крепостиин хажуугааршье гүйлгэлдэнэ гэжэ манда ерээд, дуулгахадань, һууриһааш хүдэлдэггүй болооб».
– Василиса Егоровна айхабтар зүрхэтэй эхэнэр, – гэжэ Швабрин бүдүүн янзаар тэмдэглэнэ, – Иван Кузьмин энээниие гэршэлхэ байха.
«Зүб даа, аймхай арбаадай нэгэн һамган бэшэ, – гэнэ Иван Кузьмич.
Мария Ивановнатнай ямар гээшэб? – гэжэ асуубаб, – баһа тандаал адли доро зүрхэтэй гү?
– Эхэнь харюусаба – Үгы.
Маша тон аймхай.
Мүнөө хүртэрөө буугай дуу шагнажа шададаггүй, шэшэржэ унадаг гээшэ.
Хоёр жэлэй урда Иван Кузьмичнай, минии именинын үдэртэ, пушкараа буудаа һэн, тиихэдэнь Машамнай айһандаа чуть хойто түрэлөө олошон алдаа.
Тэрэ гэһэнһээ хойшо тэрэ бузар пушкаар буудахаа болёогшобди».
Булта столһоо бодобобди.
Капитамнай капитаншатайгаа амархаа ороо, би Швабринайда ошожо бүхэли үдэшэндөө байгааб.
IV бүлэг
– Зай, һууряа эзэлээд зогсо!
Харахаш сүмэ хадхахым шамайе.
Княжнин.
Хэды долоон хоног үнгэрбэ, Белогорско крепостидэ минии байдал таарамжатай байхаһаа гадна, зохидшье шэнги болобо.
Комендантынгаа гэртэ өөрын хүн мэтэ һанагдадаг байгааб.
Тэдэ эрэ эхэнэр хоёр эрхим хүндэтэ хүнүүд байба.
Иван Кузьмич, солдадай хүбүүнһээ офицер боложо гараһан, эрдэмгүй юрын хүн байбашье, энэнь хадаа үнэн шудургуу, һайн зантай эрэдэ тааруу.
Василиса Егоровна хадаа сэрэгэй албанай хэрэгые өөрынгөө гэр тойроной ажал гэжэ харадаг, өөрынгөө гэр соохиие захирһандал бүхы крепостиие захирдаг байгаа.
Марья Ивановна удаашгүй намһаа айха тэрьелхээ болёод, хоюулаа танилсаабди.
Би тэрэ басагые һайн һанаатай, нарин хурса мэдэрэлтэй басаган гэжэ олооб.
Мэдэншье үгы, би энэ һайн бүлэнэртэй бэхи холбоотой боложо, тэрэнһээ гадна, гарнизоной поручик, һарюу Иван Иванович гэгшэ намда таарамжатай зохид хүн болоо һэн, зүгөөр Швабрин хэлэхэдээ, тэрэ үбгэн хадаа Василиса Егоровнатэй доогуур муу холбоотой гэдэг байгаа, энэнь үнэнэй шэнжэшьегүй худал аад, Швабрин энэ тухай һанаагаашье зободоггүй байба.
Би офицерэй зэргэтэй болобоб.
Албан намда хүндэ бэшэ һэн.
Бурханай харуулда байһан энэ крепость соо үзэлгэн, һургаал, харуулшье гэжэ үгы бэлэй.
Комендант өөрынгөө һайн дураар солдадуудаа һургадагшье һаа, мүнөө хүрэтэр баруун, зүүниинь ойлгуулжа ядаад байгаа.
Швабринда нэгэ француз номууд бии һэн.
Би уншадаг болоод байхадаа литературада ехэтэ дуралһан дуран минии зосоо һэрибэ.
Үглөөгүүрнь ном уншадаг, оршуулга хэжэ, заримдаа шүлэг зохёожо туршадаг болобоб.
Хододоо шахуу комендантында обедлодог байгааб, тиигээд тэндэ үдэшэ болотор байгша һэм, зарим үдэшэ Герасим поп, Акулина Памфиловна гэжэ айл тосхон соогоо шэнэ болоһон һониниие хэнһээш түрүүн тараагаад байдаг һамгантаяа комендантында ерэдэг байгаа.
А. И. Швабринтай үдэр бүри уулзадаг байһам мэдээжэ, зүгөөр, сагай үнгэрхэ бүри хэлэдэг үгэнь намда аягүй болобо.
Комендантын бүлэнэр тухай хэзээ бүхэнэйнь элдэб муу үгэнүүдтэ би ехэ дурагүй байгааб, илангаяа Марья Ивановнын тухай хоротон хэлэхэдэнь.
Ондоо нүхэд гэжэ намда энэ крепость соо үгы һэн. ~~~ Теэ, ондоое хүлеэдэгшьегүй байгааб.
Хэды добтолхоёо байна гэлсэбэш, башкирнууд үймөө гаргабагүй.
Манай крепостиин оршон тойрон амгалан байгаа һэн.
Теэд, гэнтэ өөһэд хоорондын дайн энхэ амгалан байдалымнай таһалба.
Би, литературада хэшээдэг болооб гэжэ урда хэлэһэн байгааб.
Минии туршалга, тэрэ сагайхяар бодоходо нилээд байгаа, Александр Петрович Сумароков хэды жэлэй хойно ехэтэ магтаһан юм.
Нэгэтэ, минии һанахада нэгэ тон хангалтатай дуу бэшэбэб.
Зохёолшод хадаа заримдаа совет эрээбди гэжэ өөрынь зохёолые һайшаан шагнаха хүнүүдые бэдэрдэгынь мэдэнэт.
Тиин, тэрэ дуугаа сагаалжа бэшээд, Швабринда абаашабаб, ганса тэрэл хүн бүхы крепость соомнай поэдэй зохёолые сэгнэжэ шадаха хүн бэлэй.
Урид хэдэн үгэ хэлээд, карманһаа дэбтэрээ гаргажа иимэ шүлэгүүдые уншабаб:
Дуралхаш хүсэлөө усадхан,
Шамтайгаа мартахые оролдооб,
Маша басаганһаа тэрьелжэ,
Сүлөө абахые хүсэбэб.
Зүрхым эзэлһэн нюдэхэнүүд
Хэзээдэш минни урдахана:
Сэдьхэл зүрхым эрьюулжэ,
Һанаам амаргүй болобо.
Минии зоболонгые мэдэхэдээ,
Маша, намай хайралаарай,
Шамда эзэлэгдэһым мэдээрэй,
Үнэн һаналым анхараарай.
– Энээниие ямар гэжэ бодонош? – гэжэ һүүлээрнь заабол намайе магтахыень хүлеэжэ, Швабринһаа һурабаб.
Харин, хэзээдэ доро унажа, үгэ хэлэдэг Швабримни энэ удаа шинии бэшэһэн дуун муу гэжэ эрид хэлэжэ, минии урма хухалба.
– Яагаад мууб? – гэжэ урмаа хухарһанаа нюун асуубаб.
– Иимэ шүлэгүүдые минии һургагша Василий Кирилыч Тредьяковский бэшэбэл зүйтэй һэн, энэш тэрээнэй бэшэһэн инаг ирагуугай шүлэгүүдтэл тон адли байна, – гэжэ харюусаба.
Дары минии дэбтэрые абажа, шүлэг бүхэн, үгэ бүхэниим хайрагүйгөөр шүүмжэлэн, өөрыем ехэтэ хоротойгоор наадалба.
Би тэсэнгүй, өөрынгөө дэбтэрые гарһаань шобто татажа, өөрынгөө зохёолые хэзээш шамда үзүүлхэгүйб гэбэб.
Швабрин энэ заналтыем наадалан энеэбэ.
«Харуужамди, – гэбэ, – хэр үгөө баригша аабши: Иван Кузьмичта обедой урда нэгэ графин хара архи хэрэгтэй шэнги, поэт хүндэ шагнаха хүн хэрэгтэй байдаг.
Ирагуу ехэтэ таашаанаб, үнэн дуралааб гэжэ хэлэдэг тэрэ Маша басаганшни хэн бэ?
Марья Ивановна бэшэ бэзэ?» – гэбэ.
– Тэрэ Машын хэнш хадань, шинии хэрэг бэшэ, – гэжэ нидхээ буулгажа харюусабаб.
– Би шинии һанал, зүбшөөл һурахагүйб.
«Оһоо!
Бэеэ дээгүүр абхуулһан поэт, зүрхэгүй хирүү инаглааша! – часһаа часта улам бүри минии сухал хүргэн Швабрин үргэлжэлбэ. ~~~ – Ши нүхэрэй совет дуула, хэрбэеэ шадаха гэбэл, дуу шүлэгөөр урда орохогүйш».
– Сударь, энэтнай ямар удхатайб?
Тайлан хэлэжэ үгэгты.
«Дуратайгаар.
Удхань хадаа, Маша Миронова боро хараанаар шамда ерэдэг болохые хүсэбэл, ирагуу шүлэгэйнгөө орондо нэгэ паар һыхэ бэлэглэ».
Минииш шуһан бусалба.
– Яагаад ши тэрэ басаган тухай муугаар бодонош? – уур сухалаа хүсөөрөө барижа һурабаб.
«Юундэб гэхэдэ, биш өөрынгөө опыдоор тэрээнэйш зан, гуримынь мэдэхэб» – гэжэ шомнос шэнгеэр энеэбхилэн харюусаба.
– Худалаар хэлэнэш, золиг, – гэжэ би галзууран хашхарбаб, – ши ямарш эшүүри үгыгөөр худалаар хэлэжэ байнаш.
– Швабринай нюур ондоо болошобо.
«Энээнэйгээ түлөө миин һалаха үгыш?» – минии гарые бажуужа хэлэбэ...
«Та намда сатисфикаци үгэхэт».
– – Һайн, хэзээ дуратайбши? – баярлан хэлэбэб.
Тэрэ минутада би тэрээниие таһар татахаар бэлэн байгааб.
Би тэрэ сагтаа Иван Игнатьичында ошобоб. ~~~ Иван Игнатьич гартаа зүү бариһан, комендантшын захиралтаар үбэлдөө хатааха мөөгэеэ үлгэжэ байба.
«Аа, Петр Андреич! – гэбэ, намай хараһаар, – орожо һуугыт.
Ямар бурхан тании асарбаб? ~~~ Ямар хэрэгээр ерэбэт гэжэ асууел?»
Би Алексей Ивановичтай хэрэлдээб, Иван Игнатьич таниие минии секундант болыт гэжэ ерээб, гээд тобшохоноор хэлэбэб.
Иван Игнатьич нэгэхэн нюдөөрөө минии зүг бэлтын хаража, анхаралтайгаар минии үгэ шагнаад, хэлэбэ: «Та хэлэхэдээ, би Алексей Ивановичые хадхажа алаха хүсэлтэйб, тэрээндэм гэршэ боложо үгыт гэнэ гээшэ гүт?
Тиимэ гү? ~~~ Һураха байнаб».
– Тон тиимэ.
«Хайралыт, Петр Андреич!
Таанар юугээ түхеэрэнэт!
Та Алексей Ивановичтай хэрэлдээ гүт?
Бараг хэрэг!
Хараалай үгэ энгэртэ үлгөөтэй ябадаггүй.
Тэрэ таниие хараагаа һаань, та өөрыень хараагты: тэрэ танай хамар дээрэ буулгаа һаань, та шэхэн дээрэнь буулгыт, хоёрдохёо, гурбадахяа, тиигээд тарахат, бидэнэршье танаа эбтэтнай оруулхабди.
Харин, тиихэдэ һайн хүгээ хадхажа алаха гэдэгш һайн хэрэг гээшэ гү? ~~~ һураха байналби.
Харин та нүгөөдэеэ үүсэлбэлтнай һайн юумэ һэн бэзэ, бурхан абаашаг, би өөрөөш Алексей Ивановичташ дуратай бэшэ агшаб.
А, хэрбэеэ тэрэтнай таниие сүмэ нүхэлжэрхёо һаань, яахаб та?
Юундэл адли хэрэг болохоб?
Хэнтнай дурак болохоб? гэжэ һураха байналби».
Һайн һанаата поручигай эдэ үгэнүүд минии һанал хубилгабагүй.
Би өөрынгөө һаналда үлдэбэб.
«Теэ, яахаб... гэбэ Иван Игнатьич, – өөрынгөө бодолоор болыт даа.
Теэ юунэйхиие би тэндэ гэршэ болохо биб?
Юрэдөө, юунэйхиие.
Хүнүүд хадхалсажа байха, эндэш минии хараагүй юумэ юу байхаб? гэжэ һураха байнал би.
Бурханай абаралаар, би швед, турокнуудаар дайлалдааб: хараха юумэ хуу харааб».
Би али болохоор секундантын уялга ойлгуулха гэбэб, Иван Игнатьич яаш ойлгожо үгэбэ үгы.
«Танай дуран, – гэбэ, – юрэдөө, энэ хэрэгтэ би оройлдохо болоодш байгаа һаа Иван Кузьмичта ошожо, крепость соомнай хаан хуулида буруу, муу хэрэгэй түхеэрэл боложо байна, та ноён комендант ёһотой хэмжээеынь абахагүй гүт? гэжэ хэлэхэ дуулгаха гээшэл юм бэзэ»...
Минии айдаһан хүрөөд, комендантда юуш бү хэлыш гэжэ аргадабаб, гуйбаб, арай гэжэ үгэдөө оруулжа абаад, яабаш энэ хэрэгээ болюулха үгыб гэжэ шиидээ һэм.
Үдэшын сагые, өөрынгөө гуримаар комендантында үнгэрбэб.
Ямаршье һэжэг түрүүлхэгүй, хашартай асуудалнуудһаа зайлахын түлөө хүхюутэй, һанаа амгалан байха гэжэ оролдобоб, сэхынь хэлэхэдэ, нам мэтэ байдалда ороһон хүнүүдэй, һанаанаймш оёорто ороогүй гэжэ һайрхадаг амгалан байдал намда байгаагүй.
Тэрэ үдэшэндөө зосоом ехэ уян, һэлэнги байгаа һэн.
Марья Ивановна хадаа урда урданайхиһааш зохидоор намда үзэгдэбэ.
Магадгүй, энэ басагаяа һүүлшынхеэ хаража байнаб гэжэ һанахадаа, нюдэндэм нёлбоһо гүйхөө һанаа һэн.
Тэрэ дары Швабрин ерэбэ.
Би хажуу тээшэнь абаашажа, Иван Игнатьичтай дуугаралсаһан тухайгаа хэлэнэб.
«Манда секундант юунэй хэрэг бэ, – эридээр намда хэлэбэ: ~~~ – тэрээншгүйгөөр шадахабди».
Крепостиин шадар байдаг һүриин саана хадхалсахабди, үглөө үглөөнэй долоодохи сагта тэндэ ошохобди гэжэ баталбабди.
Манай иимэ эбтэйгээр дуугаралсажа байхые Иван Игнатьич харахадаа баярлажа, үлүү үгэ хэлэнэ: «Үнинэй иихэ һэм шуут даа, гэжэ намда һанаа дүүрэнээр хэлэбэ, – hайн арсалдаанһаа муу дэлхэй дээрэ гээ юм, тиимэ үнэншэн бэшэ һаа элүүр яба, гэдэг шуу».
«Юум-юум, Иван Игнатьич!» – гэрэй буланда картаар үзэл үзэжэ һууһан комендантын һамган тудажа абаад асууба: ~~~ – Иван Игнатьич минии дурагүй янзые мэдээд, үгэеэ үгэһэнөө һанажа, улагад гээд, юуш гэжэ харюусаха аргаа оложо ядашаба.
Тэрэ дары Швабрин туһалба.
«Иван Игнатьич эбтээ ороһондомнай баярлана даа» – гэбэ.
– Хэнтэй та эбээ таһарааб та?
«Бидэ Петр Андреичтэйгээ ехээр хэрэлдэн алдаабди».
– Юунэй түлөө гээшэб?
«Хэрэггүй юумэнһээ: дуунай тухай, Василиса Егоровна» – Оложо арсалдаһан юумэтнай тэрэ гү?
Дуун... ~~~ Теэ, хайшан гээд тиимэ юумэн болооб?
«Иигээд, Петр Андреич һаяшаг дуу зохёогоо, мүнөөдэр намда дуулажа үгөө, харин бинь баһа өөрынгөө дуратай дуу дуулааб: ~~~ Һүниин тэнгэй хойно сэнгэжэ бү ябаарай, ~~~ Капитаанай басаган гулялхаа.»
Баахан хэрэлдээн болоо.
Петр Андреич сухалдан алдаад, һүүлээрнь хүн хүн дуратай дуугаа дуулаха хэрэгтэй гэжэ бодожо мэдэхэдээ болёо һэн.
Тиимэл хэрэг болоод дүүрээ».
Швабринай һэнгэргүй хэлэһэндэ, би уурлажа халтад галзууран алдааб, теэ, намһаа бэшэ хэнш тэрээнэй бүдүүлиг элэгдэлые ойлгоогүй, юрэ хэнш анхараа үгы.
Хөөрэлдөөмнай дуунһаа шүлэгшэндэ орожо, комендант хэлэхэдээ, поэдүүд хадаа булта мүрөө алдаһан, архида ороһон зон юм гэжэ, намайе шүлэг зохёолгоо орхи, албанай хэрэгтэ таарахагүй, һайн юумэндэ абаашахагүй хэрэг гээшэ гэжэ һайн нүхэрэй талаар идхан хэлэбэ.
Швабринай байхада би тэсэжэ шадаба үгыб.
Удаашгүй коменданттайгаа, бүлэнэртэйнь гараа барисалдажа гарааб; гэртээ ерээд, өөрынгөө һэлмэ үзэжэ, үзүүрынь шалгаад, Савельичтээ намайе долоодохи сагта һэрюулээрэй гэжэ захираад унтахаар хэбтэбэб.
Үглөөнь хэлсэһэн сагтаа һүриингөө саана ошожо, дайсанаа хүлеэнхэй байбаб.
Үдаашгүй мүнөөхимни ерэбэ.
«Маниие барижа болохонь, яарая», – гэбэ.
Хоюулаа мундирнуудаа тайлажа, нэгэ комзолоороо үлдөөд, шпагануудаа һугалбабди.
Тэрэш дары һүриин саанаһаа Иван Игнатьич, табан инвалидтай гаража ерэбэ.
Мании комендантда абаашахамнай гэбэд.
Бидэ урмаа хухарбашье, захиралта дабаха аргагүй; солдадууд маниие тойробо; ехэ томоотойгоор манаа хүтэлжэ, маадар маадар гэшхэлжэ ябаһан Иван Игнатьичаа дагажа крепость тээшэ ябабабди.
Комендантынгаа байшанда оробобди.
Иван Игнатьич үүдээ нээжэ томоотой ехэнсэгээр: «Асарааб!» – гэбэ.
Маниие Василиса Егоровна угтаад: «Ах» залуу ноёдни!
Энэтнай юундэл адлиб?
Яагаад. ~~~ Юун. ~~~ Манай крепостьдэ үхэл алалдаа гаргаха гэбэт!
Иван Кузьмич энэ дары эдэниие арестда аб!
Петр Андреич!
Алексей Иваныч! ~~~ Үгэгты наашань шпагануудаа, үгэгты, үгэгты!
Палашка, эдэ шпагануудые чулан уруу абааша!
Петр Андреич!
Иимэ юумэ танһаа хүлеэгээ үгы һэм.
Эшэхэ гайхахаа яагааб та.
Алексей Иванычшье мэдээтэй: хүнэй ами таһалһанай түлөө гвардиһааш гаргагдаһан, бурхан тэнгэридэш этигэдэггүй хүн гээшэ: тиихэдэ ши юушэлэн? ~~~ Баһа тэрэ замда орохо гэбэ гүш?»
Иван Кузьмич һамганайгаа хэлэһынь дүүрэн зүбшөөжэ, дашарамдуулан хэлэнэ: «Дуулагты, Василиса Егоровна хадаа энээниие хэлэнэ гээшэ.
Тулалдаан хадаа сэрэгэй артикульда хууляар хоригдоһон шуу».
Тэрэ үедэнь Палашка манһаа шпагануудымнай хуряажа чулан уруу абаашаба.
Би энеэдэһээ барижа шадаба үгыб.
Швабрин томоотой зандаа байна.
«Би хэдыш таниие хүндэлбэш» гэжэ хүйтэнөөр комендантшада хэлэнэ: ~~~ – та маниие өөрынгөө судта оруулжа, дэмы газар сэдьхэлээ хүдэлгэнэт гэжэ би тэмдэглэхэ ёһотой байнаб.
Энэ хэрэгээ Иван Кузьмичтаа үгэгты, тэрээнэй хэрэг шуу.
– Ах, минии ноён! – комендантша арсан хэлэбэ: ~~~ – үбгэн һамган хоёр нэгэн амин, нэгэ бэе бэшэ байгаалтай.
Иван Кузьмич!
Юу эбһээлжэ байнаш.
Энэ дары эдэ хоёроо ондо ондоо булангуудта барижа, уһа хилээмэн дээрэ һуулга, тэнэгынь һалаха; тиихэдэ, бурханһаа үршөөл гуйжа, хүнэй урда гэмээ наманшалхын түлөө Герасим поп эдэндэ бурханай гэмнэл үзүүлэг лэ.
Иван Кузьмич юуш хэхээ мэдэхээ болилой.
Марья Ивановна хүхэ сагаан болошоод байгаа һэн.
Аалиханаар бурьялаан намхажа даа, комендантша һамгамнай номогоржо, манаа баалажа таалалдуулба.
Палашка манай шпагануудые асарба.
Хүнэй харахада хоюулаа эбтэй ороһондол боложо комендантынхиһаа гарабабди.
Иван Игнатьич маниие хүргэнэ.
– «Яажа эшэнэ үгыбта, – гэнэб, ууртайгаар: ~~~ – хэлэхэ үгыб гэжэ намда үгөө үгэһэн аад, комендантда мүргэхэдөө».
– «Бурхан үзэг, би тэрэ тухай Иван Кузьмичта хэлээгүйб» – гэжэ харюусаба: ~~~ – Василиса Егоровна өөрөө намһаа хуу һуража абаа.
Өөрөө комендантдаа дуулгангүй захираа.
Тиибэшье, бурханай абаралаар, хуу дүүрэһэниинь болоо даа».
Тиигэжэ хэлэһээр гэртээ бусаа һэн. ~~~ Швабрин бидэ хоёр хоюулаа үлдэбэбди.
Манай хэрэг энээгээр дүүрэхэ ёһогүй – гэбэб.
«Зүб – гэбэ Швабрин; – та өөрынгөө шуһаар үсэрхэлынгөө гэм харюусахат; тиибэшье манай хойноһоо хаража болохонь гээшэ.
Хэды үдэр соо бидэнэр тэмдэг үзүүлэнгүй ябаха болообди.
Зай, уулзаха хүрэтэрөө!»
– Хоюулаа юунш болоогүй мэтээр һалажа тарабабди.
Комендантындаа бусаад, урдынгаа зангаар Марья Ивановнын хажууда һуубаб.
Иван Кузьмич гэртээ үгы һэн; Василиса Егоровна гэрэйгээ ажалда сүлөөгүй байна.
Хоюулаа аалиханаар хөөрэлдэнэбди.
Минии Швабринтай хэрэлдэжэ, бултанайнь һанаа зобооһоной тухай Марья Ивановна тон ирагуу уяханаар хэлэнэ.
«Таниие шпагаар тулалдахань гэжэ дуулахадаа шуһамни зогсошоо, – гэнэ, – эрэ хүнүүд яагаа жэгтэйб.
Долоо хоноод мартажа орхихо нэгэ үгэ дээрэһээ хадхалсаха отололсохоо һанажа, ами бэеэ, һэшхэл зүрхөө, өөртэнь юум... ~~~ һайн хүнүүдэйнгээ һанаа зобоохоёо хайралхагүй.
Та энэ арсалдаа эхилһэн бэшэ байхат гэжэ найданам.
Алексей Иваныч гэмтэй бэзэ?»
– Та юундэ тиигэжэ һананат, Марья Ивановна?
«Миин... тэрэш наада баряаша хүн.
Би Алексей Иванычта дурагүй хүм.
Би үзэн ядадаг би: тиихэдээ баһа жэгтэй: нам шэнги, өөрыем үзэн ядажа ябаһай гэжэ баһа яаш хүсэхэ үгы байнаб?
Тиигээ һаань айжа зобохо һэм».
– Юу гэжэ һананат, Марья Ивановна.
Швабринда таа хэр илдам зохид үзэгдэдэг байнат?
Марья Ивановна ээрээд, улайшаба.
«Минии һанахада» – гэбэ, – «намай зохидшоодог бэзэ.»
– Яагаад тиигэжэ һанабат?
«Намайе һураһан юм».
– Һураа!
Тэрэ таниие һураа?
Хэзээ?
«Нёднон жэлдэ.
Танай ерэхэһээ хоёр һара урда».
– Теэд, та ошоогүй гүт?
«Харана ха юм та даа.
Тиихэдээш, Алексей Иваныч, ухаантайш, һайн угтайш, зөөритэйш хүн лэ даа; теэ, венец доро хамаг хүнэй хараһаар байтар тэрээнтэй таалалдаха болохоб гэжэ һанахадаа...
Үгы даа сааш! ~~~ Ямарш һайн байдал үгэг!»
Марья Ивановнын хэлэһэн үгэ минии нюдэ неэжэ, олон юумэ ойлгуулба.
Швабринай, энэ басаган тухай хододоо үсэдөөр муу хэлэдэг ушарые ойлгобоб.
Һанахада, бидэ хоёрой хоорондоо дүтэрхы боложо байһаниие хараад, бэе бэеһээмнай холодуулхые оролдоо байна: Манай хэрэлдээ эхилһэн үгэнүүдэй удхые бодоходо, юрын бүдүүлиг муухай элэг үгэнүүд бэшэ, харин саанаһаа бодолтой хэлэһэн хардалга болохолоор бүриш муухай байба.
Элэг муухай хэлэтые хэһээхэ хүсэл намда улам шанга боложо, тэcэжэ ядан, зохид сагые хүлеэбэб.
Үниш хүлеэбэ үгыб.
Үглөө үдэрынь элеги бэшэжэ рифмэ хүлеэжэ гуурһаа химэлжэ һуутарни, сонхо дором Швабрин ерэжэ тоншобо.
Би гуурһаа орхижо, шпагаа абаад урдаһаань гарабаб.
«Хойшолуулха хэрэг юуб? – гэбэ намда Швабрин: ~~~ – манай хойноһоо харана нэхэнэгүй.
Мүрэнэй эрьедэ уулзая.
Тэндэ хэнш маниие һаатуулха үгы».
Дуу шуугүй доошоо ябабабди.
Эгсэ уруудам зүргөөр буугаад, мүрэнэй эрье дээрэхэнэ зогсожо, шпагануудаа һугалбабди.
Швабрин намһаа оншорхуу бэрхэ байбаш, бинь хүсэтэй, зүрхэтэй байбаб, monsieur Бопре урдань нэгэтэ солдат ябаһан хүн хадаа намда фехтованиин хэды урок үгэһэн юм һэн, тэрэнь мүнөө туһатай байгаа.
Швабрин хадаа намайе иимэ аюултай дайсан байха гэжэ мэдээгүй үни саг бэе бэедээ ямар хоро хэжэ шадабагүйбди; һүүлын һүүлдэ Швабрин һуларба гэжэ мэдэхэдээ, ехэ яаруугаар добтолжо эхилбэб, уһан соо хашажа оруулааб.
Гэнтэ шангаар минии нэрэ ооглоһон абяа дуулабаб.
Эрьежэ харахадам, хадын зүргэ уруу нам тээшэ Савельич гүйжэ ябаба...
Тэрэш дары баруун мүрэйм доро сээжэ дээрэм яб гэжэ хадхаад, бинш унажа, мэдээ табижархео һэм.
V бүлэг
ДУРЛАЛ
Эй ши, улаан хасартай басагахан,
Хадамда залуугаар бү гараарай;
Эсэгэ эхэһээ һураарай,
Эсэгэ, түрэл инагуудһаа һураарай;
Ухаа ехээр хуряагаарай
Ухаа, энжэ хуряагаарай.
Арадай дуун
Намһаа дээрэ юумэ олоо һаа, мартахаш.
Намһаа дооро юумэ олоо һаа, Һанахаш.
Баһа арадай дуун
Мэдээ ороходоо нэгэ хэды соо юунш болоһон яаһанаа һанажа ойлгожо ядабаб.
Нэгэ танигдаагүй горницо соо, орон дээрэ тон тамиргүй болошоод хэбтэжэ байбаб.
Урдамни Савельич гартаа шубуун дэн бариһан байна.
Нэгэ хүн ехэ дүмүүтэйгээр мүр сээжым уяһан уялаа задалжа байна.
Ухаандам аалихан гэгээ оробо.
Үнөөхи тулалдаагаа һанажа, шархатаһан байгааб гэжэ таажа мэдэбэб.
Тэрэш дары үүдэнэй нээгдэхэ дуулдаба.
«Юун? ямар бэ? – гэжэ шэбэнэн асууха абяае танижа, зүрхэм шангаар сохилбо. ~~~ – Ходо нэгэл зангаараа даа, – гэжэ Савельич һанаа алдана: ~~~ – ходо мэдээгүй хэбтэнэ, мүнөө табадахи хоногынь.
– Би хажуу тээшээ хараха гээд, шадаба үгыб.
Би хаана биб? ~~~ Эндэ хэм? – гэжэ хүсэлэн һурабаб.
Марья Ивановна минии ороной хажууда ерэжэ, дээрэм бүхыбэ. ~~~ «Юу? ~~~ Ямар байнат?» – гэбэ: ~~~ – Бурханай абаралаар бараг, – гэжэ бирагүй ааляар харюусабаб: ~~~ – Энэ Марья Ивановна гүт?
Намда хэлыт... саашань хэлэхэ шадалам үгы боложо, дуугай болобоб.
Савельич ах гэжэ, нюурынь баяраар гэгээрбэ.
«Мэдээ ороол! мэдээ ороол! – дабтан хэлэнэ: ~~~ – «һайн даа, бурхаан!
Зай, Петр Андреич! ~~~ Намайгаа айлгабаш! ~~~ Амаргүйл! ~~~ Табадахи хоног!»
Марья Ивановна үгынь таһалба: «Савельич, ехээр бу дуугаралса.
Үшөө тамир багатай байна» гээд, гаража үүдээ аалиханаар хааба.
Сэдьхэл бодолом долгилон байна.
Марья Ивановна орожо ерэбэ.
Би Савельичһээ нэгэ хэдэн юумэ һураха гэһэм, үбгэн тархяа һэжэржэ, шэхээ бүглэбэ.
Би урмаа хухаранги нюдөө анижа, тэрэш дарыдаа унтажа мартабаб.
Һэрихэдээ Савельичээ дуудабаб, орондонь өөрынгөө урда Марья Ивановные үзэбэб, ирагуу һайхан хоолойгоор намайе мэндэшэлбэ.
Тэрэ минутада минии бэеые эзэлhэн амтатай hайхан мэдэрэлые хэлэжэ болошогүй.
Дары би гарынь адхажа уралдаа няахадаа баярлаһандаа нюдэнэйм нёлбоһон гap дээрэнь адхарба.
Марья гараа саашань татабагүй... гэнтэ уралнуудынь минии хасарта хүрэжэ, түрүүшын шэнэхэн халуухан таалаанай гал намайе хайраба.
Гал дүлэн минии бэедэ гүйбэ.
– Инаг һайхан, Марья Ивановна, минии һамган болыт, минии жаргалда зүбшөөл үгыт!
– Басаган бэеэ барижа, гараа һугалжа абаад хэлэбэ: «Сэдьхэлээ бү хүдэлгыт, бурхааш һанажа!
Танай бэе үшөө аюултай гээшэл: шархатнай нээгдэжэ болохо.
Минииш түлөө бэеэ гамныт!».
Иигэжэ хэлээд, намайе баяраар ханган үлдөөжэ, гаража ошобо.
Жаргал намайе эзэлбэ.
Энэ басаган минии болохо!
Намда дуратай! ~~~ Гэһэн һанал бүхы сэдьхэлым дүүргэбэ.
Тэрээнһээ хойшо саг ерэхэ бүри һайн боложо байбаб.
Крепость соо ондоо эмшэнэй үгыдэ, намайе полкын цырульник эмшэлдэг байгаа.
Минии залуу наһан природо хоёр намайе түргэн бараг болгожо байгаа һэн.
Комендантын хамаг бүлэнэр намайе харууһална.
Марья Ивановна намһаа холододоггүй һэн.
Зохид caг олоходоо үнэн һэшхэлээ ниилүүлэн үнөөхи ярилдаагаа үргэлжэлээб, Марья Ивановна минии хэлэхые анхаралтайгаар шагнадаг һэн.
Намда өөрөө ямар орёо зан гаргалгүй, үнэн зүрхэнһөө намда дуратайгаа хэлэжэ, минии түрэлхид энэ жаргалдам арсахагүй бүри баяртай байха гээ һэн.
«Өөрөө һайн бодожо үзэ, шинии түрэлхидэй зүгһөө һаад байхагүй ха гү? – гэжэ нэмэжэ хэлэбэ.
Үнөөрөөш бодожо үзэбэб.
Эжымни намда энхэргэн һайн байхынь бата мэдэбэб, ганса абынгаа һанаа зангынь бодоод үзэхэдэм, минии энэ инагай дурлал зүрхынь хүдэлгэхэгүй, харин энэ ябадалым залуу хүнэй дэмырэл гэжэ үзэжэ магад байба.
Би үнэн сэхынь Марья Ивановнадаа хэлээб, зүгөөр, эхэ эсэгын зүбшөөл эрижэ гоё хурсаар абадаа бэшэг бэшэхэ гэжэ шиидэбэб.
Бэшэгээ Марья Ивановнадаа үзүүлхэдэм, хүнэй этигүүлмэ, зүрхэндэнь хүрэмэ бэшэг гэжэ олоод, хэрэгнай бүтэхэ гэжэ үнэхөөр найдаһан, залуу наһан, инагай дуранайнгаа хубяар намдаа ехэтэ этигэжэ, ирагуу зүрхэнэйгөө мэдэрэлдэ сүм эзэлэгдээ һэмди.
Эдэгэһэн дарыгаа хэды хоног соо Швабринтайгааш эбтээ орооб.
Иван Кузьмич тулалдаа хэбэш гэжэ зэмэлэн хэлэхэдээ: «Эх, Петр Андреич! ~~~ Шамайе арест доро һуулгаха байгаа, тэрээнш үгыгөөр хэһээгдээ ха юм ши даа.
Харин Алексей Иваныч мүнөөш талханай магазин соо харуултай һууна, шпагань Василиса Егоровнын суурга доро.
Хари, ухаа орог, гэмээ мэдэжэ абаг.
Би муу һанаа зүрхэндөө хадагалжа ябахаар бэшэ, дан ехэ жаргалтай байгааб.
Швабриниие табиит гэжэ гуйбаб, һайн һанаатай комендант, өөрынгөө һамганһаа зүбшөөл һуража, Швабриниие сүлөөлхэ гэбэ.
Швабрин намда ерээд, бидэ хоёрой хоорондо гараһан хэрэг тухай ехэтэ халаглан; ганса би гэмтэйб, үнгэрһэн юумэ хадань мартагты гэжэ гуйба.
Би угһаа муу юумэ үни удаан һанажа ябадаггүй хүн тула, хэрэлдээн болоод, шархатуулһанаа үнинһөө мартан уушалбаб.
Тэрэнэй худал хардалга болбол дуратай басагандаа арсуулжа, урмаа хухарһан дээрэһээ болобо гэжэ, би уужам сэдьхэлһээ гутаһан жүтөөтэ нүхэрөө хүлисөө һэм.
Удаашгүй би элүүр боложо, өөрынгөө байрада орохоор болобоб.
Элигэһэн бэшэгэйнгээ харюу хүлеэжэ, бата найдаха аргагүй, муу тээшэнь һанаһан горидолоо тараахые оролдожо, байн ядажа байгаа һэм.
Василиса Егоровна ба комендантда болоһон ушар тухайгаа үшөө хэлээгүй байгааб, тиибэшье минии дурадхал тэдэниие гайхуулхагүй байһаниинь сохом.
Бишье, Марья Ивановнашье өөрынгөө һанал хүсэлые тэдэнһээ нюуха гэжэ оролдоогүй, уридшалан тэдэнэрэй зүбшөөлдэ найдадаг һэмди.
Һүүлэй һүүлдэ, нэгэтэ үглөөгүүр Савельич гартаа бэшэг бариһан орожо ерэбэ.
Би ехэ мэгдүүтэй тэрэ бэшэгынь абабаб.
Адресынь минии абын гараар бэшэһэн байба.
Энээниинь харахадаа шухала юумэ болоо гэжэ мэдэбэб, ушарынь, бэшэгүүдые минии эжы бэшэдэг, һүүлдэнь лэ абымни өөрынгөө гараар нэгэ хэды мүр бэшэдэг байһан.
Удаан бэшэгээ задалангүй, дээрэхи гаршагынь уншабаб. ~~~ «Минин хүбүүн Петр Андреичтэ, Оренбургын губерни, Белогорско крепостьдэ».
Ямар настроенитай байгаад энэ бэшэг бэшээ хаб гэжэ гараарнь таажа ядабаб, һүүл дээрэ ласа тамгынь хобхолжо үзэхэдөө, түрүүшын мүрһөө хэрэг буруутаа гэжэ ойлгооб.
Иигэжэ бэшэһэн байба. ~~~ «Хүбүүн минии Петр!
Бидэнһээ эхэ эсэгын үршөөл хайра гуйжа, Мироновой басаган Марья Ивановнатай гэрлэхын зүбшөөл эрижэ бэшэһэн бэшэгышни, байгша һарын 15-да абабабди, өөрынгөө үршөөл хайра, өөрынгөө зүбшөөл шамда үгэхэ һанал намда угта үгы хаһаа гадна, би шамда хүрэжэ, муу аашынш түлөө шинии офицер зэргэ харалгүй, муу үхибүүн шэнгеэр хэһээхэ һанаатайб.
Тархиинш тэнэгые гаргахын түлөө, Белогорско крепостьһээ гаргажа, бүри холо газар ябуула гэжэ энэ дары Андрей Карловичта бэшэхэб.
Эжышни шинии тулалдаан тухай дуулаад, гашуудаһандаа мүнөө үбэшэн болоод хэбтэнэ.
Ши иихэдээ ямар хүн болохобши.
Заһарыш гэжэ хэды ехэ найдабаш, бурханда мүргэнэб.
Шинии Аба А. Г.»
Энэ бэшэг уншахадаа олон юумэ зосоом оробо.
Минии абын гамгүйгөөр бэшэһэн хатуу шанга үгэнүүд намайе ехэтэ гомодхообо.
Марья Ивановные доро үзэжэ бэшэһэниинь тон буруу, тон аягүй мэтэ намда байба.
Белогорско крепостьһээ намайе ондоо газарта элигэхэ гэһэн мэдээ намда бүри ехэ аймшагтай байбаш, эжымни үбэшэн гэжэ дуулахадаа, би бүри ехэтэ гашуудабаб.
Минии тулалдаан ганса Савельичээр дамжажа эхэ эсэгэдэм мэдэгдээ гэжэ һэжэг һанахада, Савельичтэ ехэтэ уурни хүрэбэ.
Уйтан комнато соогуураа урагша хойшо гэшхэлжэ ябатараа, урдань ерэжэ зогсоод, шэртэн хаража, ууртайгаар хэлэбэб: шинии түлөө шархатажа, хуурсагай эрмэг дээрэ бүхэли һара хэбтэһэмни шамда багадаа гээшэлтэй. ~~~ Үшөө минии эхые алахаа һанаа гүш?
Савельич аянгын һомондо сохюулһан шэнги болошобо.
«Хайралыт – бага һугшаран алдажа хэлэбэ: ~~~ – юу хэлэнэ гээшэб та?
Намһаа боложо шархатааб гэжэ!
Бурхан хараг, би өөрынгөө сээжээр таниие Алексей Иваночын шпагаһаа далдалха гэжэ гүйжэ ошоо бэлэйл би.
Үбгэрһэн наһамни һаатуулаал, би шинии эжыдэ ямар муу хээ биб?»
– Ямар муу хээбши? – гэбэб: ~~~ – Хэн шамайе нам тухай мэдээ элигэ гээ һэм? ~~~ Минии хойноһоо тагна гэжэ шамайе намда табяа гү?
Би гү? ~~~ Би танай мэдээ оруулаа гэжэ гү? – нюдэнһөө нёлбоһо гарган хэлэбэ: ~~~ – Тэнгэри бурхан үршөөг!
Тиибэл та намда элигэһэн баринайгаа бэшэг уншыт: хэнэй мэдээ оруулһые мэдэхэт», – гээд, карманһаа бэшэг абажа үгэбэ, би иимэ юумэ уншабаб. ~~~ «Хүгшэн нохой, эшэхээ яагааб ши. ~~~ Минии шанга захиралтые һанажа, минии хүбүүн Петр тухай мэдээсээгүй байхадашни, талын зон тэрээнэй ааша тухай мэдүүлдэг болобо.
Өөрынгөө алба, ноёнойгоо зарлиг иимээр дүүргэжэ байна гүш?
Хүгшэн нохой шамайе! ~~~ Үнэниие нюужа, залуу хүнэй зан дахаһанайш түлөө гахай адуулхые ябуулхаб.
Энээнии абаһан сасуу, үбэшэниинь ямар бэ, энэ дары бэшэ гэжэ захирнаб, ондоо хүн бараг болоо гэжэ бэшэнэ; хаанаханаа шархатааб, хэр һайнаар эдэгээгээб?»
Иихэдээ Савельич минии урда гэмтэй бэшэ, харин би дэмы һэжэг һанажа, хардаа зонхилоо байнаб.
Өөрһөөнь хүлисэл гуйбаб, үбгэнш һаатахаар бэшэ байба.
«Үбгэрхэдөө өөрынгөө эзэн баабайнарһаа иимэ үршөөл хүртэхэ хүн байбаб, юундээ хүрөө биб?» – гэжэл байна; «Бинь хүгшэн нохой, гахайнш пастух, үшөө шамай шархатуулһан гэмтэн болобо гээшэлтэйб?
Тиигэжэ болохогүй, Петр Андреич!
Би бэшэ, тэрэ хараалай мусье дууһанда гэмтэй: тэрэ шамайе түмэр шороор хадхалдаха, дэбхэрхые һургаа, хадхаад дэбхэрээд үшөө тээ хүнһээ бэеэ абарха юумэ адли!
Мусье хүлһэлжэ мүнгэ түлэхэ хэрэг байгаа гү»!
Теэ, хэн минии ябадал тухай эсэгэдэм залхуурангүй дуулгаа гээшэб?
Генерал гү?
Теэ, нам тухай һанаагаа балай табидаггүй байгаал, Иван Кузьмич минии тулалдаан тухай рапорташ бэшэхэ хэрэгтэй гэжэ тоолодоггүй байгаал.
Һэжэгэм ганcа Швабрин дээрэ ошожо тогтобо.
Ганса Швабрин тиимэ мэдээ хүргэбэл, бэедээ ашаг олохо, намайе энэ крепостиһээ холодуулан, комендантын, бүлэнэрһөө һалгажа болохоб гэхэдээ бэшэһэн байгаа.
Би энэ бүхэнөө Марья Ивановнадаа дуулгахаа ошобоб.
Намайе крыльцо дээрээ угтажа байба.
«Та яагаабта? – гэбэ намайе хараһаар.
– Шарайтнай ямар хүхэ сагаан бэ?» ~~~ Хуу һалаа! – гээд абынгаа бэшэг үгэбэб.
Марья баһа хүхэ сагаан болобо.
Уншаад бэшэгым шэшэрһэн гараараа бусаажа, шэшэрhэн хоолойгоор хэлэбэ: «Хуби заяагүй хүн байгаа байнаб даа...
Танай эхэ эсэгэ намайе гэр бүлэдөө оруулха дурагүй ха юм даа.
Бурханай абаралаар болохо гүб даа!
Манда юун хэрэгтэйе бурхан манһаа дээрэ мэдэхэ.
Яахаб даа, Петр Андреич; тааш жаргалтай ябыт даа...»
Тиимэ юумэ яаш болохогүйл! – гэжэ гарыеь адхаад; эрид шангаар хэлэбэб: ~~~ – ши намда дуртайш, би шинии түлөө юуш хэхээр бэлэнби.
Ошожо шинии эхэ эсэгын хүлдэ уная; тэдэнэрш эгээлын һайн хүнүүд байxa, хатуу зүрхэтэй дээрэнхы омог зон бэшэ...
Тэдэнүүдш манда хайра зүбшөөл үгэхэ, хоюулаа гэрлэхэбди... ~~~ Тиигээд, сагай үнгэрхэдэ, минии эсэгын зүбшөөл гуйжа абахабди, эжымни бидэнэй талада байха; эсэгэм намайе хүлисэхэ...
«Болохогүй шуу, Петр Андреич! – харюусаба Маша; – би шинии эхэ эсэгын зүбшөөрэлгүйгөөр шамда гараха үгыб.
Тэдэнэй үршөөл үгыгөөр шамда жаргал байхагүйл.
Бурханай хайраар болое, һанаандаа зохихо һайн басага олоо һаа, ондоодо дурлаа һаа бурханшни мэдэнэ бэзэ, Петр Андреич; би хоюуланайтнай түлөө... гээд, гэнтэ уйлажа, гэртээ орошобо. ~~~ Би хойноһоонь орохо гээд бэеэ бариха үгыгөө мэдэжэ, гэртээ бусабаб.
Гансаараа бодолдоо хаташоод һуутарни, гэнтэ Савельич орожо бодолым таһалба.
«Энэ сударь» – гээд, намда бэшэһэн лист саарһа үгэбэ; «харагты, би өөрынгөө баринай тагнуулшан гүб? ~~~ Эсэгэ хүбүүн хоёрые хяаралдуулха гэжэ оролдодог гүб? ~~~ үгы гү?»
Би саарһынь абабаб; тэрэнь абын бэшэгтэ Савельичын бэшэһэн харюу байба.
Бэшэгэйнь удха үгэ үгөөрөө иимэ: ~~~ «Манай ашата эсэгэ, эзэн дээдэ Андрей!
Танай богоол намайе эзэнэйгээ захиралта дүүргэдэггүйшни эшэхэбтэр гэжэ сухалдан зарлиг болоһон танай хайра бэшэгые абабаб; – зүгөөр, би хүгшэн нохой бэшэб, харин танай үнэн шударга богоол би, эзэнэйгээ захиралта хододоо дуулажа, эзэн, танай албандаа үнэнһөө оролдон ябаһаар, буурал толгойтой болобоб.
Дэмы газар таниие айлгаха үгын түлөө, Петр Андреичын тухай танда юуш бэшээгүй байнаб, тиигэбэшье манай эхэ Авдотья Васильевна айһандаа хэбтэриин болоо гэжэ дууланаб, эдэгэһээ гэжэ бурханда мүргэхэб.
Петр Андреич баруун мүрэйгөө доро, сээжэ дээрээ, нэгэ яһанай дорохоно вершок хахад шахуу гүнзэгыгөөр шархатаһан байгаа, эрьеһээнь тэлэжэ асархадаа оруулһан комендантынгаа гэртэ хэбтээ, эндэхиин цырульник Степан Парамонов эмшэлээ; мүнөө Петр Андреич бурханай абаралаар элүүр болоо. хүбүүндэтнай һайнаар бэшэхэһээ бэшэ, муу юумэ үгы.
Дуулбарида, командирнуудынь ехэ дуратай, Василиса Егоровна өөрынгөө хүбүүн мэтэ һанадаг байна.
Буруу юумэ болохонь болоо, теэ, залуу хүндэ хараал байхагүй: морин дүрбэнш хүлтэй аад бүдэрдэг юм шуу.
Намайе гахайн пастух болгохом гэжэ бэшэһэн байгаат, танайл дуран гээшэ бэзэ.
Богоолын хубяар доро дохином.
Танай үнэн холоп
Архип Савельич».
Би һайн зантай үбгэнэйгөө бэшэг уншахадаа хэды дахин энеэдэһээ барижа шадабагүйб.
Абадаа харюу бэшэхэ арга шадал намда байгаагүй; эжым һанаа амаруулхын тухайда Савельичын бэшэг хүрэхэ гэжэ бодооб.
Тэрэ сагһаа хойшо минии байдал хубилба.
Марья Ивановна намтай нэгэш һайн ярилдаагүй, ходо намһаа холуур ябахые оролдодог болобо.
Комендантын гэр намда зохидгүй хүйтэн болобо.
Бага сага гансаараа гэртээ һуужа һурабаб.
Василиса Егоровна түрүүндээ намайе зэмэлдэг байбаш, минии үсэдые мэдэхэдээ, намайе амар орхёо һэн.
Иван Кузьмичтай ганса албанай хэрэг болоходо ушардаг байгааб.
Швабринтай тон үсөөн дуратай дурагүй золгодог байгааб, саагуураа, намда дурагүй гэжэ урдынгаа һанаа баталжа мэдэхэдээ бүриш уулзаха дурагүй болоо һэм.
Минии байдал тэсэшэгүй болобо.
Ямаршье ажалгүй, ходо гансаараа байхадаа уйдхартай хара бодолгодо хатадаг байгааб.
Дуралални гансаардахадаа бүри ехээр бадаржа, улам бүри зүрхэ сэдьхэлым дарана, Уншаха, бэшэхэш дурам һалаба.
Хүсэ зоригом мохобо.
Нэгэн гэбэл хиирэхэ, али гэбэл картада орохоһоо айдаг болобоб.
Бүхы ерээдүйн ябадалда шухала ехэ нүлөө үгэһэн гэнтын ушар минии зүрхэ сэдьхэлые һайн тээшэнь шанга долгисуулба.
VI бүлэг
ПУГАЧЕВЩИНА
Таанар, залуушуул, дуулагты
Бидэ үбгэдэй хэлэхые
Дуун
Минии үзэһэн энэ жэгтэй һонин ушаралнуудые харуулан бэшэжэ эхилхэһээ урид, 1773 оной һүүлдэ Оренбургын губерни ямар байдалда байһанай тухай нэгэ хэды үгэ хэлэхэ ёһотой байнаб.
Энэ үргэн баялиг губерни соо, ородой хаашуулай засагые һаяхан зүбшөөһэн олон тоото хахад зэрлиг арадууд ябадаг байгаа.
Тэдэнэр хадаа хуули ёһо ба гражданска ажабайдалай журамда дадаагүй, car бүри үһэрижэ, муу һанал, эрлэг хатуу ябадал гаргадаг дээрэһээнь, тэдэниие эрхэ дороо байлгахын түлөө, правительствын зүгһөө car үргэлжэ хинан хаража байха ёһотой болодог байгаа, Зохистой гэһэн газарнуудтаа крепостьнүүдые бодхожо доторынь урда сагһаа хойшо Яик мүрэнэй эрье газарай эзэд байһан казагуудые ехэнхидээ һуурижуулһан байгаа.
Тиигэбэшье, энэ хизаарай аюулгүй энхэ амгалан байдалые сахиха ёһотой яицка казагууд хадаа хэды сагһаа хойшо өөһэдөө правительствода найдамжагүй аюултай хэргэмтэд болоһон байгаа.
1772 ондо тэдэнэй гол городто үймөөн болоһон юм.
Тэрэ үймөөнэй шалтагаан хадаа генерал-майор Траубенберг гэгшэ сэрэгэй хуулиин шухала хатуу эрхэдэ оруулхын түлөө хатуу хэмжээ абаһан ябадал байгаа.
Тэрээн дээрэһээ эрлэг муухайгаар Траубенбергые алаһан, өөрынгөө дураар правительствода хубилгаһан ябадал гаража, һүүлэй һүүлдэ тэрэ бунтые буугай һомон, хатуу хэһээлтын хүсөөр дараһан байна.
Энэ ябадал хадаа минии Белогорско крепостьдэ ерэхэһээ нэгэ хэды урид болоһон юм. ~~~ Мүнөө үедэ хуу хаана яанагүй абяа аниргүй байгаа, юрэдөө энэ мэтээр үзэгдэдэг байгаа; хиитэр бодолтой үймөөшэдэй гэмээ мэдэрээбди гэһэн хуурмаг үгэдэ начальнигууд дан хүнгэнөөр этигэһэн байжа, харин тэдэнэрынь нюусаар хорото һанал хадагалжа, үймөөгөө эхилхын зохид саг хүлеэжэ байһан юм.
Өөрынгөө хөөрөөндэ орохом.
Нэгэтэ үдэшэлэн (1773 оной октябриин эхиндэ) би гэрэйнгээ сонхоор һарын наагуур гүйлдэжэ ябаһан үүлэнүүдые хаража, намарай һалхинай уляае шагнажа, гансаараа гэртээ һуубаб.
Намайе комендантын зүгһөө дуудажа ерэбэ.
Би тэрэ дарынь ошобоб.
Комендантында Швабрин, Иван Игнатьич, казагай урядник эдэнэр байба, Василиса Егоровна Марья Ивановна юуд гэртээ үгы байба.
Комендант һанаагаа зобоһон шэгтэйгээр намтай мэндэшэлдэбэ.
Ошожо үүдээ хаагаад, үүдэнэй хажууда байһан уряднигһаа бэшыеымнай бултынь һуулгажа хэлэбэ. ~~~ «Ноёд офицернүүд, ехэ шухала һонин!
Шагнагты, генерал бэшэнэ».
Дары нюдэнэйгөө шэл зүүжэ иигэжэ уншаба.
«Белогорско крепостиин ноён комендант Капитан Мироновто.
Нюусаар.»
... ~~~ Энүүгээр танда мэдээсэхэмни хадаа, харуулһаа тэргэдэһэн донской казак, эрэс үзэлтэ Емельян Пугачев гэгшэ, наһанһаа нүгшэһэн император Петр III-иин нэрэ өөртөө зүүжэ, хүлисэгдэшэгүй эрэлхэг ябадал гаргаба, хорото шайка зонние суглуулаад, яицка казак тосхон дээгүүр үймөө хэжэ, мүнөө үедэ хэдэн крепостьнүүдые эзэмдэн эзэлжэ, хаа газар тонуул дээрмэ, алалга хюдалга үйлдэжэ ябана.
Тиимын тула, энээниие абаһаар, та, ноён капитан, энэ дары дээрэ дурасагдагша хуурмаг нэрэтэ хоротоной урдаһаа сохилто үхын ёһото хэмжээнүүдые абажа, хэрбэеэ танда даалгаһан крепостьдэ тэрээнэй орохоо һанабалынь, али болохоор сум усадхан һалгаагты гэжэ дурадханам». ~~~ – «Ёһото хэмжээ абаха! – гэжэ комендант нюдэнэйгөө шэл абажа саарһаа табяад хэлэнэ: ~~~ – Дуулагты даа, хэлэхэдэ бараг.
Тэрэ хоротон хүсэ ехэтэй байгаа байна: тиихэдэ бидэнэр булта зуун гушан хүн, найдамжа багатай казагуудые тоолоһоной хэрэг бага, шамайе зэмэлжэ хэлэнэш бэшэб, Максимыч (урядник хүйтөөр энеэбхилбэ).
Теэ, яахаш аргагүй. ноёд офицернүүд!
Бэеэ заһагты, һүни үдэрэй харуул тогтоогты; хэрбэеэ добтолоо һаань, хаалгаяа хаагаад, солдадуудаа гаргагты.
Ши, Максимыч, өөрынгөө казагуудай хойноһоо һайтар хара.
Энэ бүхэнөө юунһээш нюусаар баригты, сагһаань урда крепость соомнай хэнш мэдэхэ ёһогүй».
Иимэ захиралтануудые үгөөд, Иван Кузьмич манаа тарааба.
Би Швабринтай сугтаа гаража, мүнөө дуулаһан тухайгаа хөөрэлдэбэбди.
– Юу гэжэ бодонош, юугээр энэ хэрэг дүүрэхэб? – гээд һурабаб.
«Бурхан мэдэхэ», – гэжэ харюусана Швабрин: ~~~ – харана бэзэбди.
Мүнөө дээрээ тиимэ шухала юумэ болоһынь мэдэнэ үгыб, хэрбэеэ тээ…»
Гээд, гэнтэ бодолгото боложо мартан, французска ари эшхэрэн дуулажа ябаба.
Дуулгахагүй гэжэ хэды манай оролдобошье, Пугачевой бии болоһоной тухай крепость соомнай үгэ тараһан байна.
Иван Кузьмич өөрынгөө эхэнэрые хэршье ехээр хүндэлбэшье, албанай хубяар даалгаһан нюуса мэдээгээ яабашье һамгандаа хэлэхэ үгы байгаа.
Генералай бэшэг абаһаар Василиса Егоровнадаа нилээд зохидоор хэлэхэ тааруулжа, Герасим поп Оренбургһаа ехэ гайхалтай һонинуудые абаа, ехэл нюудаг юм ха гэжэ мэхэлжэ гаргаһан байгаа.
Василиса Егоровна тэрэ дары попой хүгшэндэ ошохом гэжэ, Иван Кузьмичынгаа үгөөр, гансаараа һуухадань уйдхартай бэшэ байхын түлөө Машаяа суг абалсаһан байгаа.
Иван Кузьмич дүүрэн эзэн боложо үлэһэн дарыгаа манда хүнүүдые элигээжэ, Палашкаяа үгэ шагнахагүйн тула чулан соогоо хаажархёод байгаа.
Василиса Егоровна попой хүгшэнһөө ямаршье һониниие дуулажа ядаад гэртээ бусажа ерэхэдээ, үгыдэнь Иван Кузьмичында суглаан болоһониие, Палашкань хаалганда һууһынь мэдэжэрхибэ.
Үбгэндөө мэхэлүүлээб гэжэ таажархёод, комендантаа мүшхэн һуража эхилбэ.
Тиибэшье Иван Кузьмич энэ добтолгодо бэеэ бэлдэһэн байгаа.
Улайгаа тороогүй, һонирхол ехэтэ һамганда солбон бэрхээр хэлэнэ. ~~~ «Дуулал ши, хүгшэн, манай эндэхи һамгад пеэшэнээ солоомоор түлидэг болоо гэлсэнэ, энээн дээрэһээ аюулшье болохо, солоомоор пеэшэнээ түлихэ ёһогүй, модо гэшүүһээр түлихэ ёһотой гэжэ һамгадта хатуу захиралта гаргахам»
– Палашкые хааха эрхэтэй болооб ши, – гэжэ асууба комендантша: ~~~ – Юунэй түлөө хайрата тэрэ басаган манай ерэтэр чулан соо һуугаа гээшэб.
– Иван Кузьмич иимэ асуудалда харюу бэлдээгүй байба, гэнтэ тороод, таараагүй юумэ аман соогоо гүбэнэбэ.
Василиса Егоровна үбгэнэйгөө муу мэхые мэдэхэ, тээ юушье хэлүүлхэ үгыб гэжэ мэдэхэдээ, һуралта асуудалаа зогсоожо, Акулина Панфиловнын тон ондоо тусхай аргаар бэлдэһэн, дабаһалһан огурцын тухай ярижа эхилбэ.
Василиса Егоровна бүхэли һүниндөө унтажа шадабагүй, минии мэдэжэ болохогүй ямар бодол үбгэнэйм толгой соо бии гээшэб гэжэ, таажа ядаба.
Үглөө үдэрынь хадаа үдэрэй мүргэлһөө бусажа ябатараа, Иван Игнатьичай пушкынгаа аман сооһоо үхибүүдэй шэглэжэ орхиһон элдэб бүдэй үртэһэн, шулуу, шорой гаргажа байхынь хараба.
«Энэ дайнай бэлэдхэл ямархан лэ удхатай ааб? – гэжэ комендантша бодоод киргизүүдэй добтолго хүлеэжэ байна хаяа.
Теэ иимэ хэрэггүй юумые Иван Кузьмич юундэ намһаа нюугааб.
Эхэнэр хүн хадаа али юумэ мэдэхээ тэсэшэгүй оролдодогой эрхээр, тэдэнэй нюусые хэлүүлжэ абахын шанга хүсэлтэйгөөр Иван Игнатьичые ооглобо.
Василиса Егоровна түрүүшээр һаналынь төөрюулхэ гэжэ мүшхэлтэ, һуралтаа эхилхэдээ, тон талын асуудалнуудые табидаг судья шэнгеэр, гэр тойронойгоо ажал тухай нэгэ хэды зонхилбо.
Һүүлээрнь, хэды минута дуугай болоод, дороһоо абажа һанаа алдан, тархяа һэжэржэ хэлэбэ: «Бурхан даа!
Тиимэ л һонин юм ха юм даа!
Яажашье энээнһээ гараха зон гээшэбди?»
– Бурхан хараха даа! – гэжэ Иван Игнатьич харюусаба:
– солдадааршье оломди, даришье ехэ, би пушкаяашье сэбэрлэбэб.
Пугачевто харюу сохил үгэхэбди.
Бурхан хайраараа орхихогүй, гахай эдихэ үгы».
«Тэрэ Пугачев гэдэгшни хэн гээшэб?» – гэжэ асууба комендантша.
Үлүү юумэ хэлэһэнээ Иван Игнатьич һаял ойлгожо, хэлээ хазаба.
Тиибэшье, оройтошоһон байба.
Василиса Егоровна ондоо хэндэшье хэлэхэгүйб гэжэ үгөө үгөөд, хуу дууһан хэлүүлжэ абаба.
Василиса Егоровна үгөө үгэһэнөө һанажа, попой хүгшэнһөө бэшэ хэндэшье хэлэбэгүй. ~~~ Хэлэхэдээшье тэдэнэй үнеэн холуур талада ябажа, хоротоной гарта орожо болохо байһан дээрэһээнь хэлэһэн байгаа.
Дары сагаа хүн булта Пугачевой тухай хэлсэдэг болобо.
Элдэб үнгөөр хэлсэнэ.
Энэ бүхы абяанууд тухай дүтын тосхон, крепостьнүүдээр ябажа, һайтар дуулажа ерэ гэжэ, комендантмнай уряднигаа элигэбэ.
Урядник хоёр хоножо ерэхэдээ крепостьһээ табяад модоной газарта, талын дунда олон галнуудые харааб, үзэгдөөгүй ехэ хүсэн ерэбэ гэжэ башкирнуудһаа дуулааб гэбэ.
Тиихэдээ саашаа ошохоо айһан дээрэһээ мүртэйшье юумэ хэлэжэ шадабагүй.
Крепость доторхи казагуудай дунда юрэ бусын ехэ долгидоон үзэгдэдэг болобо, улица бүхэндэ бүлэг бүлэгөөрөө сугларжа, өөһэд хоорондоо аргаахан дуугаралсадаг, энэ үедэнь драгун гү, али гарнизоной солдадые харахадаа тарадаг болобо.
Тэдэнэй дотор тагнуулшадые элигэбэ.
Юлай гэжэ хэрээһэ зүүһэн калмык, комендантда шухала мэдээ оруулба.
Юлайн үгөөр хадаа уряднигай хэлэһэн юумэн хуу буруу байба: бусажа ерэхэдээ тэрэ мэхэтэй казак өөрынгөө нүхэдтэ иигэжэ хэлэһэн байгаа, бунтшанда орооб, тэдэнэй хүтэлэгшэтэйнь уулзааб, намайе дүтэ табижа, үни удаан тэрээнтэй дуугаралсааб.
Комендант тэрэ дары уряднигые харуул дооро һуулгажа, орондонь Юлайе томилбо.
Энэ һониниие казагууд ехэ дурагүйгөөр хүлеэһэн байгаа.
Тэдэнэр ехэтэ хараал шэрээл табижа эхилбэ, комендантын захиралта дүүргэдэг албатай Иван Игнатьич нэгэ ябатараа: «Эй, гарнизоной үхэр хулгана, шинии саг дүүрэхэ болоо» – гэжэ тэдэнэй хэлсэхые шэхээрээ дуулаһан байба.
Комендант тэрэ үдэртөө арестантые мүшхэхэ гэһэн аад, харин уряднигынь, магад, өөрынгөө нэгэ үзэлтэнэй туһаламжаар харуул доороһоо тэрьелжэ арилшаһан байба.
Энэ шэнэ ушар комендантын һанаа зоболгые бүри ехэ болгобо.
Хүнэй һанаа үймэхэ саарһатайгаар нэгэ башкир баригдаба.
Энэ ушараар комендант өөрынгөө офицернүүдые суглуулха гэһэн аад, тиимэдэ нэгэ һайн шалтаг оложо, Василиса Егоровные гаргаха гэбэ.
Иван Кузьмич сэхэ зантай, үнэншэ хүн болохолоороо урдань нэгэ туршаһан ганса аргаһаа ондоо арга олобогүй.
«Дуулал ши, Василиса Егоровна! – гэжэ ханяагааша боложо байгаад хэлэнэ: ~~~ – Герасим поп һаяшаг городһоо юу абаба гэлсэнэ,...– «Худалаар бү хэлэ, Иван Кузьмич, – үгынь таһалан комендантша: ~~~ – ши суглаа суглуулжа намгүйгөөр Емельян I Пугачевой тухай хэлсэхэ гээлтайш. ~~~ – Ши намай мэхэлхэ үгыш!»
– Иван Кузьмич нюдөө бэлтылгэбэ.
«Зай Василиса Егоровна, – гэбэ, – хэрбэеэ ши хуу мэдэхэ һаа, байгыш даа, шинии байхада бидэ ярилдуужамди» – Тиимэл ха һэн, – гэбэ һамгань: ~~~ – шинии хиитэрлээшьегүй һаа, болохо һэн: офицернүүдтээ хү элигэл ши.
Бидэнэр баһа сугларбабди.
Иван Кузьмич һамгантайгаа байхада, бэшэгтэ тулюур нэгэ казагта бэшүүлһэн Пугачевой уряал намда уншажа үгэбэ.
Тэрэ дээрмэшэн дары сагаа манай крепостиие добтотон орохо һаналаа соносхожо, казагууд ба солдадуудые өөрынгөө шайкада уриһан, командирнуудые, бү эсэргүүсэгты гэһэн, эсэргүүсэбэлынь толгойн саазаар занаһан бэшэг байба.
Уряал бэшэгынъ бүдүүлиг аад, хүсэтэй үгэнүүдээр бэшэһэн, эгээлэй хүнүүдэй зүрхэ сэдьхэл аюултайгаар һүрдүүлхэ гэһэн байгаа.
Харыт тэрэ мошеннигые! – комендантын һамган бадашажа оробо.
– Манда үшөө тиимэ дурадхал бэшэхэбы.
Урдаһаань гаража, тэрээнэй муу тугые хүлдөө дэбһэхэ хэрэгтэй.
Харыт тэрэ нохойн гүлгэ!
Бидэнэй дүшэн жэлдэ алба хэһые бурханай абаралаар, хараха юумэ хуу хараһымнай мэдэхэгүй байгаа гэхэмнай гү?
Тэрэ дээрмэшэнэй үгэдэ ородог командирнууд хаанаһаа олдооб?
– Тиимэ байхагүй ёһотой шэнгил даа! – гэжэ Иван Кузьмич харюусана.
– Тиибэшье тэрэ хоротон олон крепость эзэлээ гэлсэнэ.
«Тиихэдээ үнэхөөр хүсэтэй байгаа байна» – гэбэ Швабрин.
– Харил, энэ дары тэдэнэй хүсэ мэдэхэбди, – гэбэ комендант.
– Василиса Егоровна, асал даа амбаарайгаа түлхюур.
Иван Игнатьич, асарал ши тэрэ башкираа, Юлайда бургааһа асар гэжэ захира.
«Бай, Иван Кузьмич! – гэбэ комендантын һамга, һууриһаа бодожо: ~~~ – Битнай Машаяа гэртэһээнь гаргажа нэгэ тээшэнь оруулһуу, харин хүнэй хашхархые дуулаа һаа, ехээр айха.
Тиихэдэ бишье сэхынь хэлэхэдэ мүшхэлтэдэ дурагүй хүнби.
Зай баяртай».
Хэһээн туршаха ябадал урдань судай хэрэгтэ ехэтэ дэлгэрһэн аад, тэрээниие усадхан хориһон захиралта, хайра үни саг соо ямаршье дүүргэлтэгүй хэбтэдэг байгаа.
Гэнтэ хэрэгынь дүүрэнээр уудалжа гаргахын түлөө, гэмтэндэ өөртэнь хамаг гэмынь хуу хэлүүлхэ ёһотой гэжэ тоолодог байгаа – энэнь тоншье үндэһэгүй бодол байхаһаа гадна, юридицын принциптэ тон харша байна, ушарынь, хэрбэеэ судта орогшын мэлзэжэ хэлэһэн үгэ тэрээнэй гэмгүйе гэршэлдэггүй һэн тула, зүгөөр, гэмээ мэдэржэ хэлэһэн үгэнь тэрээнэй гэмтэйе гэршэлнэ гэжэ, бүришье хэлэжэ болошогүй.
Харин мүнөөшье тэрэ бүдүүлиг гуримые усадхаха тухай халагладаг судьянарые дуулажа үзэһэн байнам.
Тиин манай тэрэ үедэ хэһээлтэ туршалгые шухала гэжэ хэншье өөрөө гэмтэнииншье, судьянаршье бододог байһан юм.
Тиимэдэ комендантын захиралта хэндэшье гайхалтай бэшэ байһан ба хэнэйшье һанаа зобоогоогүй һэн.
Комендантын һамганай суургалһан амбаар соо һуужа байгаа башкирые асархаа Иван Игнатьич ошобо, хэды минута үнгэрөөд үнөөхи башкирые урда комнато уруу асаржа оруулһан байба.
Минии урда асарагты гэжэ комендант захирба.
Башкир арай гэжэ үүдэ алхажа ороод (колодкотой байгаа) үндэр малгайгаа абажа үүдэндэ зогсобо.
Би хараһаар, сошожо абааб.
Энэ хүе хэзээшье мартахагүйб.
Дала гараһан хүнэй шэгтэй, хамаршье үгы, шэхэшье үгы.
Тархяа хюһуулһан, һахалайнь орондо нэгэ хэдэн буурал үһэн һоёотоно, бэеэр набтар, туранхай, бүхэтэр, онигор нюдэндэнь үшөө гал ялалзаһаар.
Энэ аймшагтай тэмдэгээрнь 1741 ондо хэһээгдэһэн бунтшанай нэгэн гэжэ танихадаа комендант, – «Эһээ! – гэбэ – ши хуушанай шоно ха юм ши, манай капканда ороод үзэһэн хүн!
Шинии толгойе иимэ мүльгэрхэнөөр харуулдаһан дээрэһээ бодоходо, ши түрүүшынхеэ бунталжа байгаа бэшэ байнаш.
Дүтэлэл даа, наашаа хэн шамайе элигээгээб?»
Үбгэн башкир абяа гарабагүй, комендантын урдаһаа зэрлигээр хараад байба...
«Абяа юундэ гарнагүйбши?» ~~~ – Иван Кузьмич үргэлжэлэн һурана: али бельмеш, ород хэлэ мэдэхэгүй гүш?
Юлай, һуралши өөрынгөө хэлээр, хэн шамай крепостьдэ элигээгээб гээд?»
Юлай Иван Кузьмичай асуудалые татар хэлэн дээрэ хэлэбэ.
Тиигэбэшье башкир урда шэлэн нэгэшье үгэ дуугарба үгы.
Комендантын урдаһаа бэлтынь хараад байна. ~~~ «Якши, – гэбэ комендант: ~~~ – ши хаанашье ошохогүй, хэлэхэш.
Хүбүүд энэ муухай һудалтай халадынь тайлагты, нюрган дээгүүрынь мүрлэгтыл.
Юлай, шангаар лэ сохи!»
Хоёр инвалидууд башкирай хубсаһынь тайлажа эхилбэ.
Зобоолгогшын нюур дээрэ бага айжа, һанаата болоһоной тэмдэг бии болобо.
Үхибүүдтэ баригдаһан бишиихан ан шэнги иишэ тиишээ һэртэгэлзэн хаража байба.
Инвалидуудай нэгэн тэрэ үбгэнэй хоёр гарынь абажа, шэлэ дээгүүрээ татан, мүр дээрээ үргэжэ, Юлай бургааһа абажа далайхадань: ~~~ – башкир хайра гуйһан аали хоолойгоор ёоложо, толгойгоо дохин, амаа ангайба, аман соонь хэлэнэй орондо мухар түгэсэг хүдэлжэ байба.
Иимэ хэрэг минии үедэ болоһон байна, харин мүнөө би император Александрын тэнюун хан түрэ хүрэтэр амиды һуунаб гэжэ бодоходоо, гэгээрэлэй хурдан хүгжэһэн, хүниие хайралха гуримай дэлгэрһэниие гайхангүй һуужа болохогүй байдаг.
Залуу хүн! ~~~ Энэ минии тэмдэглэлнүүд шинии гарта ороболни, ямаршье хүсэрхэлын хабшалтагүйгөөр, хүнэй зан абариие һайжаруулхада, энэ һайжаралта хадаа һайн ба бата бэхи гэжэ мэдээрэй.
Бултадаа гайхажа сошобобди.
«Зай иибэл, – гэбэ комендант, – энээнһээ тоолхо манда гарахагүй.
Юлай, башкираа амбаартань абааша.
Ноёд, юу хүүн тухай ярилдая».
Өөрынгөө ушар байдалай тухай хөөрэлдэжэ эхилээд һуутарнай, гэнтэ Василиса Егоровна ехэтэ айһан сошоһон, амидаад орожо ерэбэ.
«Иихэдээ яагаабш? – гайхажа һураба комендант.
– Аюул болоол, ноёд! – харюусан хэлэбэ, Василиса Егоровна, – Нижнеозерскые мүнөө үглөөгүүр абаа гэнэл.
Герасим попой хүлуһуншунь тэндэһээ һая бусажа ерээ.
Тэрэ крепостиие абажа байхынь хараа...
Комендант болоод, хамаг офицернүүдынь үлгэжэ алаа гэнэ.
Хамаг солдадынь плен абаа гэнэ.
Хараһаар байтарнай, тэдэ муушуул, эндэ ерээд байхань гээшэл.
Энэ гэнтын һонин намайе ехэтэ сошообо.
Нижнеозерско крепостиин комендант аали, зан номгохон, залуу хүбүүе би таниха байгааб. ~~~ Хоёр һарын урда Оренбург городһоо залуу һамгатаяа бусажа ябахадаа, Иван Кузьмичында зогсоһон юм.
Нижнеозерно манай крепостьһээ хорин табан модоной хирэ газарта һэн.
Бидэнэр часһаа часта Пугачевой добтолгые хүлеэхэ ёһотой болобобди.
Марья Ивановные яаха ааб гэжэ, гэнтэ һанахадаа, зүрхэмни хүдэлхөө болин алдана.
– Дуулыт Иван Кузьмич! – гэбэб комендантдаа.
– Манай уялга болбол крепостьдэ һүүлшынгээ ами табиха хүрэтэрөө хамгаалха ёһотойбди. ~~~ Энээн тухай, хэлсээншье байхагүй гээшэ.
Тиибэшье эхэнэр зонойгоо аюулгүйе бодохо хэрэгтэй байна.
Үшөө харгын сүлөө һаа эндэһээ Оренбург элигыт, үгы һаа тэдэ хоротоной хүрөөдүй байһан креиостьдэ элигээгыт.
Иван Кузьмич һамгандаа, эрьежэ хэлэбэ. ~~~ «Дуулалши хугшэн, үнөөрөөшье манай эндэ бунтшаниие даратар, таниие холо газар элигээхэ гээшэ ха?»
«Эй, тэрэ дэмы! – гэбэ комендантша.
– Буугай һомоной хүрэхэгүй крепость гэжэ хаана байгша һэм?
Белогорскһоо найдамжатай гэжэ гү?
Бурханай абаралаар, хорин хоёр жэл энээн соо байнабди. ~~~ Башкирнуудышье, киргизүүдышье хараад үзээбди, тиихэдээ Пугачевһоошье һуужа гараха бэзэбди».
«Теэ хүгшэн! – гэжэ арсажа Иван Кузьмич хэлэнэ: ~~~ – манай крепостьдэ найдаа һаа, үлдэхэдэшнишье болоо гүбэ.
Теэ Машаяа яахабди?
һуужа гараа һаа гү? али туһаламжын ерэтэр һайн байлдаа һаа, һайн лэ һэн бэзэ, харин хэрбэеэ тэдэ хоротон манай крепостиие эзэлжэ абабалынь яахаб?
– Тиибэл…
Гээд Василиса Егоровна гэнтэ хахажа, зүрхөө түгшэжэ, абяагүй болошобо.
«Тиимэ бэшэ, Василиса Егоровна – гэжэ хэлэһэн үгөө, магад, эхин түрүүлэн хүндэтэй дээрэ абхуулбаб гэжэ мэдэжэ, комендант үргэлжэлэн хэлэнэ: ~~~ – Маша эндээ үлэжэ болохогүй гэжэ.
Оренбург город хэрээһэ зүүлгэһэн эхэдэнь элигэжэ, тэндэ сэрэгыншье, пушканшье олон, харшаншье шулуун.
Шамайшье тэндэ ошо гэжэ хэлэхэ байнаб, хүгшэрөөшье гээшэш, крепостиимнай добтолжо абаа һаань ши яахабши?»
– Зүб, – гэнэ комендантша: ~~~ – тиимэншь тиимэ, Машаяа ябуулая.
Харин намайе зүүдэндээшье бү һана, би ошохо үгыб, хүгшэ наһан болоод хахасаад ондоо газарта ошожо гансаараа үхэл бэдэрһэнэйм намда хэрэггүй.
Сугтаа ажаһуугаабди, сугтаа үхүүжэмди.
«Тэрэшье зүб, – гэбэ комендант.» – «Теэ, удаарха хэрэггүй.
Яба, Машаяа харгыдань түхеэрүүл.
Үглөө үүр сайхатай адли, тэрээнээ ябуулхабди, үлүү хүнэй үгышье һаа, бэеын харуулшье үгэхэбди, хаанаб теэ, Машамнай?»
– Акулина Памфиловнагайда, – харюусаба комендантын һамган: ~~~ -Нижнеозерскые абаба гэжэ дуулахадаа, мэдээ табижа унан алдаа, үбэдэжэ хэбтэшэгшэ аа гү гэжэ айжа байнаб.
Бурхан даа, юундээшье хүрэжэ байна гээшэ бибди.
Василиса Егоровна басагаа ябуулхын тухай оролдохоёо ошобо.
Комендантында үнөөхи ярилдаамнай үргэлжэлһөөр аад, би тэдэниие һаатуулаашьегүй, юушье дуулаагүй һуубаб.
Марья Ивановна уйлаһан бархирһан хүхэ сагаан шарайтай ужинай үедэ ерэбэ.
Бидэнэр абяа шэмээгүй эдеэлээд, юрэ буса түргэншэг столһоо бодобобди, бүхы бүлэнэртэйнь баярые мэдэлсэжэ, гэр гэртээ тараа һэмди.
Зүгөөр, би зорёон шпагаа мартажа, тэрээнээ абхаа бусажа ерэбэб: би Марья Ивановнатай гансаараа сүлөөдэ уулзаха бэзэбди гэжэ, уридшалан һанаһан байгааб.
Үнэхөөршье, өөрөө гансаараа намайе үүдэндээ угтажа, намда шпагым үгэбэ.
«Петр Андреич, зай баяртай! – гэжэ нюдөөрөө дүүрэн нёлбоһо гүйлгэн хэлэбэ: ~~~ – намай Оренбург город ябуулхань.
Амиды мэндэ, жаргалтай ябыт даа, магадгүй бурханай абаралаар, уулзажашье болохобди, хэрбэеэ. ~~~ үгышье һаа...
– Гээд, гэнтэ һугшаран уйлашаба.
Би тэбэрээд абабаб – Марья, баяртай яба, минии тэнгэриин хүүхэн, – гэжэ би хэлэнэб, – баяртай яба, минии инаг, намайе һанажа ябаарай.
Ши яагаашье һаа, этигэ намда минии һүүлшын бодол, минии һүүлшын зальбирал ганса шам тухайгаа байха!
– Маша минии сээжэдэ нюураа няагаад, орилжо байгаа һэн.
Би ехэ халуунаар таалажа, гэртэһээ яаран гаража ошоо һэм.
VII бүлэг
ДОБТОЛГО
Толгойм минии толгойм даа,
Туһалһан намдаа тотгойш даа.
Туһалааш намдаа толгоймни,
Эгсэ гушан гурбан жэл соо даа.
Ах, толгойм намдаа асараагүйш,
Хүсэһэн минии баярые,
Үндэршье зэргэ олуулаагүйш.
Тархим намдаа олоош даа:
Хоёр үндэр столбо,
Ирагай модон хүндэлэбши,
Торгон бүд бойлторго.
Арадай дуун
Тэрэ һүни би хубсаһаа тайлангүй унтабаб.
Үүрээр крепостиингээ хаалгада ошожо, тэндэһээ мордон ошохо Марья Ивановнатайгаа һүүлшынгээ баяр хэлсэхэ һаналтай унтаһан байгааб.
Минии һанаа сэдьхэлдэ ехэ хубилалта болоһон байгаа, минии ухаан бодолойм долгилоон, Һаяхан горидон миин һууһандам ороходоо бүри ехэ байгаа һэн.
Таһаран һалаһанай гашуудалай хажуугаар, минии ухаан бодолго дотор амтатайхан найдал бүүр түүр түрэжэ, алибаа аюулые тэсэжэ ядан хүлеэхэ ба хүн ябаһанайгаа һайхан хүсэл хангаха гэһэн бодолнууд, минии зосоо үргэнөөр һэрнибэ.
Һүнишье ойлгогдонгүй үнгэрбэ.
Минии гэртэһээ гараха гэжэ байтар, үүдэмни неэгдэжэ, капрал орожо ерээд, манай казагууд һүни Юлайе хүсөөрөө абажа, крепостьһээ гаража арилба, крепостиимнай ойгуур танигдаагүй хүнүүд гүйлдэдэг болобо гэһэн мэдээ асарба.
Марья Ивановна гаража амжахаа болибо гээшэ гү гэжэ һанахадаа, гэнтэ айн сошожо капралдаа яаража хэды даалгабари үгөөд, дары комендантында гүйжэ ошобоб.
Үүр сайжа байна.
Улицаар хиидэжэ ябатараа, гэнтэ намайе ооглохо абяа дуулбаб.
Дары зогсобоб.
«Хайшаа гүйгөөбта, – гэжэ Иван Игнатьич намһаа һураба: Иван Кузьмич добо дээрэ байна, намайе танда элигээ.
Пугачев ерээ!» – гэбэ.
Марья Ивановна мордоо ябаа гү? – гэжэ зүрхөө хүдэлгэн асуубаб.
«Ябажа шадаагүй, – гэжэ харюусана Иван Игнатьич: Оренбург ошохо харгы таһалагдаба, манай крепость хүрөөлэгдэбэ.
Муу хэрэг болоо, Петр Андреич!»
Хоюулаа, шүргэ хашаатай гүбөө добо дээрэ гарабабди.
Тэндэ крепостиин хамаг хүн зон хөөрсэгэнэжэ байба.
Гарнизон булта буутайнууд.
Урда үдэрынь тэндэ пушкаяа абаашаһан.
Комендант үсөөн тоото жагсаал сэрэгэйнгээ урдуур урагша хойшо ябажа байба.
Аюулай дүтэ болоһондо хуушанай солдат ябаһан комендант ехэ сэдьхэлээ хөөрэһэн, юрэ буса хүхюутэй байба.
Крепостьһээ холо бэшэ, талын дундуур хорёод хазаар моритой хүнүүд гүйлгэлдэнэ.
Тэдэнэр казагууд хэбэртэй, тиибэшье тэдэнэй дундуур, шэлүүһэ малгай, номо һаадагаарнь танихада хялбар, башкирнуудшье бии хэбэртэй.
Комендант сэрэгэйнгээ урдуур ябажа хэлэнэ: «Зай, хүбүүд, мүнөөдэр бидэнэр хан эхынгээ түлөө байлдахамнай гээшэ, маниие баатар бэрхэ ба үнэн тангаригтай хүнүүд гэжэ бухы дэлхэй мэдэг!»
Солдадууд үнэн зүрхэнһөө оролдохобди гэжэ шангаар мэдүүлнэ.
Швабрин минии дэргэдэ байгаад, дайсанай зүг тээшэ ехэтэ шэртэн харана...
Талын дундуур гүйлгэлдэжэ байгаашад, крепостиин доторхи хүдэлөө харахада, бөөгнэрэн сугларжа, өөһэд хоорондоо юумэ зүбшэнэ.
Комендантмнай Иван Игнатьичтаа тэдэ бүлэг зон тээшэ пушкаа тодхуулаад, өөрөө фитилеэ носообо.
Һомоншье шууян ошожо, ямар гэмтэлгэ тэдэндэ хэнгүй, дээгүүрынь гарашаба.
Хазаар моритон дары таража, саашаа нюдэнэй хараагүй газар ошоно, тала губи хооһорбо.
Энэ үедэ добо дээрэмнай Василиса Егоровна, өөрһөөнь үлэхэгүйб гэжэ дахаһан, Машаяа дахуулаад орожо ерэбэ.
«Зай, юу боложо байнаб? – гэбэ, комендантын һамган: Байлдаантнай хэр ябажа байнаб?
Дайсан сэрэгүүдтнай хаанаб?»
– Дайсан сэрэгүүд холо бэшэ, – гэжэ харюусана, Иван Кузьмич: Бурханай абаралаар, булта һайн гаралдахамнай ха.
Зай, Маша айнагүй гүш?
– Айна үгыб, аба, гэжэ Марья Ивановна харюусаба: «гэртээ гансаараа һуухада бүри аймшагтай байна».
Тэрэ дары минии зүг хаража, хүсэлэн миһэд гэнэ.
Би эзэлүүд үгы, өөрынгөө шпагын эшые шангаар бажуубаб, урда үдэшэ энэ басаганай гарһаа шпагаа абаа бэлэйб гэжэ һанахадаа, энэ инаг илдам нүхэрэйнгөө ами хамгаалжа байһан хүн мэтэ, зүрхэндэм гал носожо байгаа һэн.
Би өөрыгөө рыцарьтэ тооложо байгааб.
Би энэ басаганайгаа найдалые хүсөөжэ шадахаб гэжэ, эрид шанга байлдаанай минутые тэсэшэгүй хүлеэжэ байбаб.
Энэ үедэ крепостьһээ хахад модоной газарта байгаа гүбөө дээгүүр шэнэ морин сэрэг хүнүүд үзэгдэжэ, удаашьегүй бүхы тала номо һаадаг ба эрэтэ үзүүртэ зэбсэгтэй олон тоото хүнүүдээр бүрхөөбэ.
Тэдэнэй дунда: улаан кафтан үмдэһэн, һэлмээ һуга татажа гартаа бариһан хүн, сагаан мори унажа ябана, тэрэнь Пугачев байгаа.
Тэрэ хүниинь зогсобо; олоороо тэрээнээ тойробо, тэрээнэйгээ захиралтаар, дүрбэн хүн бүлэг зонһоо таһаржа, крепость тээшэ, мориной гүйдэлөөр гүйлгэлдэжэ ерэбэ.
Манһаа урбажа ошоһон хүнүүд гэжэ тэдэниие танибабди.
Нэгэнь һэлмынгээ үзүүртэ лист саарһа үлгэһэн, нүгөөдэнь шорын үзүүртэ Юлайн тархи хадхаһан, гүйлгэжэ ерээд, шүргэ дээгүүр тэрэ тархиинь һэжэрэн хаяжа орхибо.
Хайрата ядуу калмыгай тархи, комендантын хүлэй тэндэ унаба.
Урбагшад хашхаран хэлэнэ: «Бү буудагты, хаанайгаа урдаһаа гарагты.
Хаамнай эндэ!»
«Таанарые гү? – гэжэ урдаһаань хашхарба Иван Кузьмич: Хүбүүд!
Буудагты!
Манай солдадууд зэргэ буудаба, бэшэг барижа байһан казак гэнтэ найгажа моринһоо унаба, нүгөөдүүлынь һөөргөө харайлдан ошобо.
Би Марья Ивановна тээшээ харабаб.
Юлайн шуһан болоһон тархи харахадаа сохюулһан, буугай дуунда дүлиирһэн, Маша мэдээ табижархёод байһан шэнги байба.
Комендант капралаа дуудаад, алуулһан казагай гарта байгаа саарһые асара гэбэ.
Капрал газаа талада гаража, алуулһан казагай мори жолооһоонь хүтэлжэ ерэбэ.
Комендантда бэшэгынь үгэнэ.
Иван Кузьмич өөрөө шэбэнэжэ уншаад, бутар татан хаяба.
Тэрэ үедэнь үймөөшэд байлдаанда бэлдэһэн хэбэртэй болобо.
Уданшьегүй манай шэхэнэй хажуугаар буугай һомонууд эшхэрэн, хэды годлинууд ерэжэ манай хажуугаар газар уруу, шүргэ хашаандамнай шаагдаба.
«Василиса Егоровна! – гэбэ комендант:
– эндэ һамгадай хэрэг бэшэ, Машаяа абааша; харана гүш, басаганайгаа үхэһэн амиды хоёрой хорондо байхые!
Буугай һомон дооро номгорһон, Василиса Егоровна, олон хүнүүдэй хөөрсэгэнэжэ ябаһан тала тээшэ хараад байна, тиигээд өөрынгөө үбгэнэй зүг тээшэ эрьежэ, хэлэбэ: «Иван Кузьмич, амиды ябаха гү, али үхэхэмнайшье бурханай гарта гээшэ: Машаяа юрөө, Маша абадаа ошо» Маша хүхэ сагаан шарайтай, шэшэрэн ябажа Иван Кузьмичынгаа урда ерээд, үбдэглэн газар дохибо.
Үбгэн комендант басагаяа гурба дахин хэрээһэлжэ, үргэжэ бодхоогоод, таалажа, ондоо болоһон хоолойгоор хэлэбэ: «Зай, Маша жаргалтай ябыш даа!
Бурханда мүргөөрэй, бурхан шамай орхихо үгы.
Һайн хүнэй ушараа һаа, бурханай абаралаар, эбтэй инаг һайн ябаарай.
Василиса Егоровна бидэ хоёрто адли ан бун һуугаарайгты. ~~~ Зай, баяртай яба, Машамни, Василиса Егоровна, түргэн басагаа абааша»
(Маша хүзүүндэнь аһажа, һугшаран уйлаба).
– Бидэшье хоёр таалалдая, – гэжэ комендантын һамган уйлан хэлэбэ: ~~~ – минии Иван Кузьмич, Баяртай!
Шинии урда, ямар гэм хээ һаам, хүлисөөрэй.
– Зай баяртай, баяртай, хүгшэн! – гэжэ комендант хүгшөө тэбэрэн, таалажа хэлээд: Зай, хүрөө, ябагты, ошогты гэртээ, амжаа һаа, Машадаа сарафаниинь үмдхүүлээрэй».
Комендантша, басагантаяа холодон ошобо.
Би Марья Ивановнын хойноһоо хараад байбаб, Маша һөөргөө эрьежэ хараад, намда толгойгоо дохёо һэн.
Энэ үедэ Иван Кузьмич мандаа хандажа, хамаг анхаралаа дайсанай зүг тээшэ табиба.
Үймөөшэд ударидагшаяа тойрон бөөгнэрнэ, гэнтэ моринуудһаа бууба.
«Зай мүнөө шангал байгты! – гэбэ комендант: ~~~ – добтолжо орохонь...»
Энэ минутада аймшагта эшхэрэлдээн, хашхаралдаан гаража, үймөөшэд крепость тээшэ гүйлдэн ябана.
Манай пушка картечээр һомолһон байба.
Комендант тэдэниие тон дүтэ ерүүлжэ, гэнтэ баһа буудаба.
Картеч тэдэ хүл хөөрсэг зоной эгсэ дундуурынь тудаба.
Үймөөшэд хоёр тээшээ хаха бутаран, зог татаба.
Тэдэнэй ударидагша гансаараа хамагай урда үлэбэ...
Һэлмээрээ хии һэбин, ехэ халуугаар тэдэнээ аргадана, идхана хэбэртэй.
Минута соо намхаад байһан хашхараан, эшхэрээн, дары баһа дуулдаба.
«Зай, хүбүүд! – гэбэ комендант, – мүнөө хаалгаа нээгты. барабанаа сохигты.
Хүбүүд, урагшаа, урдаһаань гарая, минии хойноһоо!
Комендант, Иван Игнатьич, бидэ гурбан түр зуура крепостиин добын саана гүйлдэжэ гараһан байбабди, харин зүрхөө мухаһан гарнизон һууриһаа хүдэлбэ үгы.
«Хүбүүд , юундэ байгаабта? – хашхарна Иван Кузьмич: Үхэхэл һаа, үхэхэ албанай хэрэг лэ!»
Энэ минутада үймөөшэнэй сэрэг манай дээрэ гүйлдэн буужа; крепость уруумнай сүмэрэн оробо.
Барабан абяагүй болобо, гарнизон буугаа хаяба, намайе дайража хүлһөөм унагаан алдабашье, би дары бодожо, үймөөшэнтэй крепость уруу оробоб.
Комендант тархяа шархатуулһан, муу нүгэлтэнэй бүлэг соо байба, тэдэнүүдынь түлхюурнүүдынь эринэ, би туһалхаяа һуга харайжа орохо гэһэмни, хэдэн хүдэр казагууд намайе барижа, «хаанайгаа үгэ дуулаагүй таанар иимэл ха һэн та» гэжэ байгаад бүһөөрөө хүлибэ.
Маниие улицын дундуур туужа абаашаба. Эндэхиимнай зон хилээмэ дабаһаа барин гэртэһээ гаража угтана, Хонхын абяан дуулдаба, Гэнтэ олон зоной дундаһаа, хаан площадь дээрэ плендэ абтаһан хүнүүдые хүлеэжэ, шэнэ хүнүүдэй тангариг шахаа абажа байна гэжэ оог хашхараан гараба.
Арад зон площадь тээшэ адхарба. ~~~ Бидэнэрышье тэрэ зүг тээшэ намнажа абаашаба.
Пугачев комендантын гэрэй крыльцо дээрэ, креслэ дээрэ һуужа байба.
Хүбөөтэй гоё казакска кафтантай.
Алтан залаатай үндэр булган малгайтай, ялалзан байгаа нюдэн дээрээ буулгаһан хүн байна.
Нюурынь намда танил шэнги үзэгдэбэ.
Тэрээниие тойроод казагай старшинанууд.
Герасим поп хүхэ сагаан шарайтай шэшэргэнэжэ крыльцо дээрэ байна, толгойн саазада орохо уладуудай түлөө абяагүйхэнөөр гуйн мүргэжэ байһан хэбэртэй.
Площадь дээрэ яаралтайгаар хү үлгэхэ саха бодхожо байна.
Манай дүтэлхэдэ, башкирнууд зониие тараажа маниие Пугачевтой уулзуулба, хонхын дуун абяагүй болобо, булта абяа аниргүй болобо.
«Хэнь комендант гээшэб?» – гэжэ тэрэ хуурмаг нэрэтэ хүн асууна.
Манай урядник зон сооһоо гаража, Иван Кузьмичые заажа үгэбэ.
Пугачев үбгэн комендант тээшэ хэрзэгыгээр хаража, һураба: «Яагаад ши өөрынгөө эзэн хаанай урдаһаа эсэргүүсэбэш?»
Комендант шархадаа ядалсан, һүүлшынгээ хүсэ гаргажа, зүрхэтэй шангаар харюусаба: «Ши намда эзэн хаан бэшэш, ши хуурмаг нэрэтэ, хулгайшан гээшэш, дуулана гүш?»
Пугачев ууртайгаар нидхээ буулгажа, сагаан пулаад һэбибэ.
Хэдэн казагууд үбгэн капитаниие барижа, саха тээшэ татажа абаашаба.
Хүндэлэбшэ дээрэнь үнөөхи урда үдэшэлэн комендантын мүшхэһэн, эрхэтэн дотуу башкир гаршаһан, саха унажа һууба.
Гартаа аргамжа бариһан байна, минута үнгэрхэдэ хайрата Иван Кузьмичаа агаарта дэгдэн татагдажа үлгөөтэй байхые харабаб.
Хүүлээрнь Пугачевто Иван Игнатьичые асарба.
Эзэн хаан Петр Федоровичтоо тангаригла! – гэбэ Пугачев.
Ши намда эзэн хаан бэшэш, гэжэ Иван Игнатьич капитанайгаа үгэ дахажа харюусана: ~~~ – Ши хулгайшан, хуурмаг нэрэтэй хүн гээшэш!
– Пугачев баһа пулаадаа һэжэрбэ, тэрэшье дары һайн һанаата поручик начальнигайнгаа хажууда үлгөөтэй байба.
Минии ээлжээн ерэбэ.
Би уужам зосоохитой нүхэдэйнгөө харюуе дабтан хэлэхээр бэлэн, зүрхэтэйгөөр Пугачевой урдаһаа хараад байбаб.
Тэрэ дары, үймөөшэдэй старшинануудай дунда тархяа түхэреэнээр хяргаһан, казакска кафтан үмдэһэн Швабриниие үзэжэ, айхабтар ехэ гайхабаб.
Швабрин Пугачевто ерэжэ, шэхэндэнь нэгэ хэды үгэ хэлэбэ.
«Үлгэгты энээниие! – гэжэ Пугачев намайе огто харахаашье болёод хашхарба.
Минии хоолойе бойлторголбо.
Би аман соогоо зальбирал уншажа, хэһэн хамаг нүгэлтэ ябадалаа бурханай урда үнэн зүрхэнһөө наманшалан, минии зүрхэндэ дүтэ хүнүүдтээ хайра гуйжа зальбирбаб.
Намайе сахада абаашаба.
«Бү ай, бү ай» гэжэ минии алууршад, магад, үнэнһөө минии һанаа тэдхэхэ гэһэндэл хэлэнэ.
Гэнтэ бархиран хэлэхэ абяа дуулааб. ~~~ «Байгыт, муу хараалшангууд!...»
– Алууршад зогсобо.
Хараһамни: Савельич Пугачевой хүлдэ унаһан мүргэжэ хэбтэбэ.
«Түрэһэн эсэгымни – гэнэ хайрата үбгэн: ~~~ – Баринай хүбүү алаад, ши яахашниб?
Табииш, шамда түлэбэри тэрэнэй түлөө үгэхэл, жэшээ болгожо, хү һүрдүүлхэ гээ һаа, үбгэн намайе үлгыт!»
Пугачев тэмдэг үгэбэ, тэрэ дары минии хүлигэ тайлажа орхибо.
«Манай эзэн аба шамда үршөөл хүртөөбэ! – гэжэ тэндэһээм хүнүүд хэлэнэ.
Тэрэ минутада, амяа абаруулһандаа баярлабашье гэжэ хэлэжэ шадахагүйб, гэмшээбш гэжэ шадахагүйб.
Минии ухаа мэдэрэл даншье бүүдэгэр байгаа һэн.
Намайе баһа тэрэ хуурмаг нэрэтын урда абаашажа, үбдэглүүлэн һуулгаба.
Пугачев нам тээшэ шүрбэһэтэ гараа һарбайба.
«Гарынь таала, таала, гарынь!» – гэлдэбэ эндэ тэндэһээм.
Иигэжэ бэеэ доромжолонхаар, ямаршье хүндэ хэрзэгы толгойн саазада ороһон намда дээрэ байгаа.
Савельич үбгэн хойном байгаад, намайе түлхэжэ шэбэнэнэ.
Петр Андреич бү үсэрхэ! ~~~ Яагаад орхихо һэмши. ~~~ Газарта нёлбоод, таалыш тэрэ муу...
(тефу. ~~~ ) тэрэнэйгээ гарые таалыш!»
Би хүдэлбэ үгыб.
Пугачев энеэбхилэн: «Һайн изагуурта хүбүүмнай баярлаһан даа мэдээ табижархёо байна.
Бодхоогты – гэхэдэнь, намайе бодхоожо, сүлөөдэ табиба.
Би энэ аюумшагта комедиин үргэлжэлые хаража байгааб.
Эндэхиин зон тангаригаа үгэжэ захалба.
Тэдэнэр хойно хойноһоо һубиралдан ошожо хэрээһэ таалаад, хуурмаг нэрэтэдэ ерэжэ дохино.
Гарнизоной солдадууд мүн тэндэ байгаа һэн.
Ротын портной мохоо хайшаа гартаа бариһан, тэдэнэй гэзэгые тайража байна.
Тэдэнэр бэеэ һэжэрэн Пугачевой гарта ошоно, эдэндэ үршөөл хайра соносхожо, өөрынгөө шайкада абана.
Энэ бүхы хэрэг гурбан час шахам үргэлжэлбэ.
Һүүлдэнь Пугачев креслэһээ бодожо, старшинануудаа дахуулан крыльцоһоо бууба.
Баян зэмсэгээр сагаан мориинь асаржа, хоёр казак хоёр тээһээнь һугадажа мориндонь һуулгаба.
Мүнөө танайда обёдлохобди гэжэ, Герасим попто хэлэбэ.
Тэрэ дары эхэнэрэй бархираан дуулдаба.
Хэдэн тонуулшад Василиса Егоровные хубсаһынь шараа нюсэгэн болотор тайлаһан, үнгэһэн, крыльцо дээрэнь шэрэжэ гаргаба.
Тэдэнэй нэгэнь хүрмынь бэедээ үмдэһэн.
Нүгөөдүүлынь подушка, сундук, сайн аяга, табаг, бельё, хамаг һандирхай набтархайнуудынь гаргажа байна, «Ноёдууд! – бархирна хайрата хүгшэн: ~~~ – Гэмээ наманшалха амиим табиит.
Түрэһэн эсэгэнүүдни, намайе Иван Кузьмичам абаашыт!»
Гэнтэ үлгүүрэй саха тээшэ хаража, өөрынгөө эрые таниба.
«Муу нүгэлтэд! – мэдээ табин байжа хашхарба; Ү6гымни яагаа гээшэбта?
Минии наран болохо, Иван Кузьмич, бэрхэ солдат ябаа һэнши даа! ~~~ Пруссиин жадашье шамда хүрөөгүй, турогуудай һомоншье дайраагүй һэн, үнэхөөр дайнда ами бэеэ алдаагүйш, бодхуул каторжанай гарһаа үхэбэш!»
– Энэ хүгшэн шолмые болюулагты! – гэбэ Пугачев.
Тиихэдэнь нэгэ залуу казак тархи уруунь һэлмээрээ буулгаба, хүгшэниинь амигүй боложо крыльцо дээрээ алдалшаба.
Пугачев ябаба, арад зон хойноһоонь гүйлдэн адхарба.
VIII бүлэг
УРЯАЛГҮЙ АЙЛШАН
Уряалгүй айлшан татарһаа доро
Оньһон үгэ
Площадь дээрэ хон жэн болобо.
Би нэгэн газартаа байһаар үлэбэб, иимэ аймшагтай юумэ үзэһэндөө, дүйршэһэн ухаа бодолоо гуримдань оруулжа шадабагүйб.
Марья Ивановнын яаһаниишье мэдэхэгүй байһан аад, айхабтар ехэ һанаагаа зобооб.
Хаана байна ааб? ~~~ Яагаа хаб? хоргодожо шадаа ха гү? хэр найдамтай газарта хоргодоо хаб?...
Иимэ һанаа зоборито бодолнуудые бодоһоор комендантын гэртэ оробоб.
Гэр соонь хооһон зэнхэгэр; стул, стол, сундугуудынь хуу эбдэрхэй; аяга табагууд бутархай; хамаг юумэнь абтаһан байба.
Би дээдэ шэл комнато өөдэнь гараһан заахан гэшхүүрээр гараад, Марья Ивановнын богоһыншье юрэдөө алхажа үзөөгүй аад, комнато уруу оробоб.
Тон түрүүн дээрмэшэдэй уудалжа хаяһан дэрэ дэбдихэр харабаб, шкафынь эбдэрхэй, зосоохи юумэнүүдынь хуу тонуулһан, хооһон болоһон бурханайнь таг дээрэ нэгэ зула ялабхиһаар байна.
Ханадань үлгөөтэй байһан заахан гэрэл бүтэн үлдэһэн байба.
Энэ аглаг һайхан таһалгын эзэн мүнөө хаанаб? гэжэ аймшагтай бодол ухаандам түрэбэ. ~~~ Машые дээрмэшэдэй гарта байна гээшэ гэжэ бодобоб...
Зүрхэмни гэнтэ агшаба...
Уйдхартай гашуудалтайгаар уйлабаб, инагайнгаа нэрэ шангаар дуудабаб...
Энэ минутада аалихан абяан дуулдажа, шкафай саанаһаа Палаша, хүхэ сагаан шарайтай, шэшэргэнэн гаража ерэбэ.
«Ах, Петр Андреич!» – гараа хии һэбижэ хэлэбэ: ~~~ – Ямар муухай үдэр болоо гээшэб? юун гэһэн аюул...»
– Марья Ивановна хаанаб? – тэсэжэ ядан һурабаб: ~~~ – Марья Ивановна яагааб?
«Барышня амиды! – гэжэ Палаша харюусаба: Акулина Памфиловнында нюулгаатай».
– Попой һамганайда гү? – би айн сошожо хашхарбаб: Бурхан зайлуул! ~~~ Тэндэшни Пугачев ошоо!...
Би комнато сооһоо гүйн гаража, тэрэ дары улицын дундуур урдаа юушье хараха мэдэрэлгүй, попой гэр тээшэ гүйжэ ябабаб.
Гэр сооһоонь хүнэй хашхаралдаха, энеэлдэхэ, дуу дуулалдаха абяан гаража байба...
Пугачев нүхэдөөрөө архидажа сэнгэжэ байгаа.
Палаша хойноһоомни дары гүйжэ ерэбэ.
«Аалиханаар Акулина Памфиловнае дуудаад ерэ,» – гэжэ элигэбэб.
Минута болоод попой һамган гартаа хооһон хундага бариһан сээнэг уруугаа, намай угтан гараба.
– Бурхан зайлуул! ~~~ Марья Ивановна хаанаб? – гэжэ би хэлэшэгүйгөөр сэдьхэлээ долгисон асуубаб.
«Басагамни, таһалгын саана, минии орон дээрэ хэбтэнэ, – гэбэ попадья; – Зай, Петр Андреич, зүдэр лэ аюул болон алдаа, харин бурханай абаралаар, бараг һайн үнгэрөө даа. ~~~ Тэрэ муу нүгэлтын эндэ ерэжэ, обедлохо гээд столдо һуухадань, басаган гэнтэ мэдээ ороод, ёолобо гээшэл...
Минии амин гэнтэ хаагдашоод байгаа.
Тэрэшье дуулаад: «Хүгшэн энэ хэншни тэндэ ёолоноб?»
Би тэрэ хулгайшандаш дооро дохижо хэлээб: минии зээ басаган даа, хаан эсэгэ, хоёрдохи долоогоо үбэшэн хэбтэнэ.
– Залуу гү шинии зээ басаган?
– Залуул даа, эзэн хаан
– «Харуулал ши намда зээ басагаяа, хүгшэн»
– Минии зүрхэн гэнтэл шэрд гээл, тээ яахашье аргагүй: ~~~ – харыт даа, хаан эзэн, ганса хэбтэриһээ бодожо, танда ерэжэ шадахагүй байнал?
– «Хүгшэн, тэрэ хамаагүй, би өөрөө ошоод хараһуу!»
Тээ, юу гэжэ бодонот, мүнөөхи золиг бодоод таһалгын саана оробо гээшэл. ~~~ Хүшэгэ һэхэжэ, харсага нюдөөрөө харана, гэтэнэ – бурханай абаралаар яагаашьегүй, орхёо.
Этигэнэ гүт, би һанаагаа зобожо үхэхэ үхэлдөө бэеэ бэлдээд байбаб.
Зол болоходоо, басаган тэрээниие таняагүй.
Бурхан даа, иимэ найр хорим үзэбэбди!
Юуншье гэхэб? ~~~ Хайран Иван Кузьмич! ~~~ Хэнэй һанаанда орохо бэлэй...
Баһа, Василиса Егоровна...
Баһа Иван Игнатьич.
Юрэдөө, тэрэниие юунэй түлөөб?...
Юун боложо таниие үршөөгөө гээшэб?
Үгы, Швабрин, Алексей Ивановичаа харагтылши.
Тархяа түхэреэнээр хяргажархёод, тэдэнэрээр сэнгэжэ һуунал!
Бэрхэл хүн гээшэ хадаа, юу хэлэхэб!
Энэ минии үбэшэн зээ басагамни гэхэдэм, нам тээшэ хутагаар сүмэ хадхаһандал хараад, тиигэбэшье хэлэжэрхёогүйл даа, тэрэншье һайн гээшэ ааб даа».
Энэ үедэ айлшадай һогтуу хашхаралдаан, Герасим попой ооглохо абяан дуулдаба.
Айлшад архи эрэнэ, эзэн һамгаа хаахирна, попой һамган хөөрэндөө һогтошобо.
«Харилши гэртээ, Петр Андреич! – гэбэ: мүнөө таниие хэрэглэхээршье бэшэ: муу нүгэлтэн архидажа байна.
Һогтуу гартань дайралдабалтнай аюул болохо.
Петр Андреич, баяртай!
Болохол юумэ болоно бэзэ, бурхан хайраараа орхихогүй бэзэ!
Попой һамган арилба.
Минии һанаан нэгэ бага нам гэжэ, би байрадаа бусажа ерэбэб.
Площадиин хажуугаар гарахадаа, хэды башкирнуудай сахын хажууда сугларжа, үлгүүлэгшэдэй сабхинуудые тайлажа байхынь үзэбэб. ~~~ Тэдэниие аршалжа шадахагүйгөө мэдэжэ, зосоомни үрнин бусалһан уур сухалаа хүсэлэн барибаб.
Дээрмэшэд крепостиин дундуур офицернүүдэй байрануудые тоножо ябаад гүйлдэнэ.
Хаана яана һогтуу үймөөшэнэй оог хашхараанууд гарана.
Би гэртээ ерэбэб.
Савельич намайе хараһаар ооглобо.
– «Муу ёһотон шамайе баряа гээшэ гү? гэжэ һанаалби.
Зай, Петр Андреич! этигэхэ гү? тэдэ жулигууд хамаг юумымнай хуу тоножо абаашаа: хубсаһа, бельё, аяга, табаг зөөри зөөшэ юушье үлөөгөөгүй!
Зай, сударь, атаманаа таниба гүш?»
– Үгы, таняагүйб, хэн гээшэб?
«Юу гэнэш?
Үнөөхи постояла двор соо шинии тулуп эрэжэ абаһан муу архиншаниие мартаа гүш?
Шэб шэнэхэн шандаган тулуп: тэрэ, муу золигшни бэедээ багтаажа ядажа хуу тэһэ татаа һамнай.»
Би ехэ гайхабаб.
Үнөөрөөшье энэ Пугачев тэрэ харгыда уулзаһан хүнтэй яаха аргагүй адли байба.
Пугачев тэрэ зайгуул хүн хоёр адли хүн байгаа гэжэ мэдэхэдээ, намайе үршөөһэнэйнь шалтагаан һая мэдэбэб.
Эрхэ байдалай иимэ жэгтэйгээр үлхэсэлдэһэндэ гайхажа ханаба үгыб: зайгуул хүндэ бэлэглэһэн үхибүүнэй тулуп, намайе богуулиһаа абарба, постояла дворнуудаар зайжа ябадаг архиншан, крепостьнүүдые добтолжо, гүрэниие дуһалуулжа байха!
«Хоол эдихэгүй гүш? – гэбэ гуримаа алдадаггүй Савельич: Гэртэмнай юушьегүй, ошожо бэдэрхэм, нэгэ юумэ шамдаа бэлдэхэб даа».
Гансаараа үлөөд, бодолдоо хатабаб.
Мүнөө иигээд яаха биб?
Муу нүгэлтэн эзэлһэн крепость соо үлдэжэ, тэдэнэй шайкын хойноһоо дахажа ябаха гэдэг офицер хүндэ ехэ аягүй.
Минии амин уялга хадаа, мүнөө үеын хүндэ хүшэр байдалда, эхэ орондоо туһа хүргэхэ, сэрэгэй албанай байһан газарта ошохо ёһотой байна.
Тиигэбэшье, минии дурлалай хүсэн аргагүй, Марья Ивановнынгаа хажууда байжа, хамгаалан тэдхэжэ байхын хүсэл зосоом түрэнэ.
Һаяын сагаар эрхэ байдал заабол хубилха гэжэ би хэды мэдэбэшье, тэрэ басаганайгаа аюулта байдалда байһаниие һанаад, зүрхэмни түгшэрэлгүй байха аргань үгы байгаа.
Нэгэ казак гүйн орожо, минии бодолгые таһалба, ороһоор: ~~~ – «Эзэн ехэ хаан шамайе бэедээ дуудана», – гэжэ соносхобо.
– Хаана байнаб? – гэбэб ошохоо түхеэржэ.
«Комендантында» – гэжэ тэрэ казак харюусаба: ~~~ – Обедой һүүлдэ эсэгэ хаамнай банида ошоо һэн, амаржа һууна.
Харахада ёһо мэдэхэ хүндэ ехэ хүн байна даа: обедтоо шараһан хоёр поросёнко эдеэ, ехэ халуунаар банида ороно, Тарас Курочкиншье тэсэжэ ядаад венигээ Фомка Бикбаевта үгөө, арай гэжэ хүйтэ уһа адхажа мэдээ оруулаабди.
Юу хэлэхэб: ябаха яаханшье томоотой даа...
Бани соо үбсүүнэйгээ хаанай тэмдэгуүдые харуулаа гэлсэнэ, нэгэн дээрэнь – таба сагаанай зэргэ хоёр тархитай бүргэд, нүгөө дээрэнь – өөрынь дүрсэ».
Би энэ казагай һаналда арсаха хэрэггүй гэжэ бодоод, Пугачевтой хайшан гэжэ золгохо, хожомоо юугээр дүүрэхэ ааб гэжэ зосоогоо бодол табиһаар, сугтаа комендантын гэр тээшэ ерэбэб.
Минии угташье айгаа зүрхэсөөгүйе уншаашад Һулагүй тухайлна бэзэт.
Комендантын гэртэ хүрэжэ ерэхэдэм үшөө боро хараан боложо байгаа.
Үнөөхи саханууд, үлгүүлһэн хүнүүдтэеэ муухайгаар харлажа харагдана.
Хайрата комендантшын бэе үшөө хуряагдаагүй, крыльцо дооронь хэбтэнэ, крыльцогой хажууда хоёр казагууд харуулда байнад.
Намайе асарһан казак, минии ерэһэниие мэдүүлхээ гэртээ оробо, дары бусажа ерээд, намайе дахуулжа урда удэшэнь Марья Ивановнатайгаа илдам баяраа мэдэлсэжэ тараһан комнато уруу оруулба.
Урдамш юрэ бусын байдал үзэгдэбэ. ~~~ Скатерть дэбдижэ, дээрэнь дүүрэн хундага, стакануудые табиһан столой саана үнгын самсатай, малгайтаяа, архида халажа улайлдашаһан шарайтай, ялалзаһан нюдэнуудтэй арбаад казак старшинануудтаяа Пугачев Һуужа байба.
Тэдэнэй дунда Швабрин, манай урядник, шэнэ үзэлэй урбагшад үгы.
«Ай, һайн изагууртан! – гэбэ Пугачев, намайе хараһаар: ~~~ – Ерыт наашаа эндэ һуури байна, һуугыт!».
Һуугаашад хашалсажа һуури гаргаба, би абяа аниргүй ошожо столой эрмэгтэ һуубаб.
Хажуудам һууһан тэгшэ бэетэй, сэбэр залуу казак намда нэгэ стакан юрын сагаан архи хэжэ үгэбэ. ~~~ Тэрэнэйнь ойро хүрэбэ үгыб.
Би гайхан байжа, эдэ сугларһан хүнүүдые ажаглан харабаб.
Пугачев түрүү һуурида стол дээрэ тохоноглон, задарюун үргэн алигаараа хара һахалаа тулаад һууна.
Дүрсэ шарай тэгшэ, ямаршье хэрзэгы дүрсэгүй, нилээд зохид.
Ходо, нэгэ таби наһанай хүндэ хандажа, тэрээнээ нэгэ граф гэнэ, нэгэ Тимофеич гэнэ. ~~~ Заримдаа дядя гэжэ нэрлэн хандана.
Бүгэдэ өөһэд хоорондоо нүхэрнүүд шэнги хэбэртэй, бэшэнүүдынь ударидагшадаа ямаршье тусхай хүндэ үзүүлнэгүй.
Үглөөнэй добтолго тухай, үймөөнэй амжалта тухай, ерээдүйнгөө ябуулга тухай ярилданад.
Хүн бүхэн өөрыгөө һайрхажа, өөрынгөө һанал хэлэжэ Пугачевойгоо урдаһаа хамаагүй арсана.
Энэ жэгтэй һонин сэрэгэйнгээ совет дээрэ Оренбург город тээшэ добтолон орохо гэһэн тогтоол абтаһан байгаа, энэнь хадаа хожомоо харин аймшагтай бүтэмжэдэ асаран алдаһан хэрзэгы тогтоол бэлэй.
Үглөөндөө мордохо гэжэ соносхобо.
«Зай, аха дүүнэр! – гэбэ Пугачев: ~~~ – унтахын урида минии эгээл дуратай дуу татаяа.
Чумаков эхилэ!
– Минии хажуудахи хүн нариихан хоолойгоор уйдхартай бурлак дуу татаба, булта хороороо тодожо абаба.
Бү шууеыш, эхэ һайхйн ой тайгам, ногоороод,
Бэрхэ хүбүүнэйгээ бодол бодохые һаатуулнаш.
Үглөө би залуу хүбүүншни мүшхүүлхэм
Хатуу судья, хаан эзэнэй урда,
Эзэн хаан иигэжэ, шамһаа асуухал:
Зай, хэлыш таряашан хүнэй хүбүүн гүш?
Хэнтэй ябаад хулгай тонуул хээ һэмш?
Шамтай ябаһан нүхэд үшөө олон гү?
Үнэн шажантай эзэн хаан шамдаа найдажа
Үнэн сэхэеэ бултынь шамдаа хэлэхэм:
Би үнэнөөрөө дүрбэн нүхэртэй һэм.
Минин түрүүшын нүхэр харанхы һүнил.
Хоёрдохи нүхэрни булад кинжал.
Гурбадахи нүхэрм гэхэдэ агта морин.
Дүрбэдэхи минии нүхэр хатуу номо.
Зарасанар минии гэхэдэ, хатаамал годлинууд.
Үнэн шажанта хаан юу гэхэб гэхэдэ:
Һайнш таряашан хүнэй хүбүүхэн,
Хулгайлхышье шадааш, харюусажашье баһа шадааш!
Энээнэйшни түлөө хүбүүн шамда хайралнаб:
Талын дунда, хоёр столб хүндэлэбшэтэйгөөр
Үндэр байшан барижа үгэхэб.
Энэ хү үлгэдэг саха тухай дуулалдадаг эгээлэй арадай дууе өөһэдөө хожомоо үлгүүлхэ хүнүүдэй дуулалдахые шагнахадаа, минии зосоо ямар һаналнууд түрэһэниие хэлэжэ болошогүй.
Уйдхартай гашуудалтай барагар шарайнууд, хоолойгоо ниилүүлэн энэ хурса уйдхартай дуунай үгэнүүдые уянгалуулан гаргахадань минии зосоо ирагуу аюумшагаар дуһалан долгилжо байгаа бэлэй.
Айлшад үшөө нэгэ нэгэ стакан уугаад, столһоо бодожо Пугачевтойгоо баяраа мэдэлсээд гаранад.
Бишье хойноһоонь гараха гээд бодоходом, Пугачев намайе байлгажа хэлэбэ: «Һуу, би шамтай нэгэ юумэ дуугаралсахам,» – хоюулаа нюур нюураа харалсажа үлэбэбди.
Хэды минута соо хоюулаа абяагүйнүүд байбабди.
Пугачев нам тээшэ зүү нюдөө ониижо, айхабтар хошогтой хойрог зангаар, наадалһан хэбэртэй нилээд шэртэжэ хараад һууба, Һүүлээрнь үнэхөөрөө ехэ хүхюутэйгээр ташаганаса энеэбэ, би урдаһаань хараад юундэшье энеэһэнээ мэдэнгүй баһа эзэлүүдгүй энеэбэб.
«Изагууртанай хүбүүн, хэр байнабта? – гэбэ намда: сэхынь хэлэлши. ~~~ Минии хүбүүдэй шинии хүзүүндэ аргамжа оруулаад байхадань, айдаһаншни хүрөө гү?
Хүхэ тэнгэри хониной араһанай шэнээн болошоод байгаа бэзэ.
Шинии богоол үбгэнэй үгы һаа, хүндэлэн модондо үнөөрөөшье найгажа байха байгааш. ~~~ Тэрэ үтэли үбгэнииш хараһаар таняаб.
Изагууртанай хүбүүн ши, намайе крепостьдэ газаршалжа асарһан хүн хадаа эзэн хаан өөрөө ябаа гэжэ һанаандашни ороо һэн гү?»
(Гээд, гүн саагуур бодолтой, томоотой ехэ хүнэй дүрэ бэедээ абаба).
Ши минии урда, ехэхэн гэмтэйш, – үргэлжэлэн хэлэнэ: тиигэбэшье, би шамайе һайн хэдэг хүн гэжэ, минии дайсадһаа хоргодохо болоод ябахадам, намда туһа хүргэһэн хадаш, би шамайе үршөөгөө гээшэб.
Ганса энэ тэдые дуулаха бэшэш.
Өөрынгөө хан гүрэниие эзэлжэ абахадаа ямар хайра шамда үшөө хүртөөхэ биб?
Үнэн зүрхэнһөө минии алба хэхэб гэжэ намда үгэеэ үгэхэ гүш?»
Энэ жулигай хэрзэгы, дээрэнхы асуудал минии энеэдэһэ хүргэжэ, би эзэлүүдгүй энеэбхилбэб.
«Ши юу наада хараабши? – нидхээ буулгажа асууба: Али ши намайе эзэн ехэ хаан гэжэ этигэнэгүй гүш?
Хэлэ сэхэ».
Би улагад гэбэб. ~~~ Энэ зайгуулые эзэн хаан гэжэ шадахагүй байгааб, иигэжэ хэлэхэ гэдэг хүлисэшэгүй ехээр зүрхөө үхэһэнэй тэмдэг гэжэ би һананаб.
Нюур дээрэнь ши мэхэшэн гээ һаа, бэеэ алдахын хэрэг байгаа; хамаг арадай нюдэн дээрэ үлгүүлхээ байхадаа, түрүүшынгээ уур сухалда хэлэжэ шадаха үгэнүүдни, мүнөө дэмы омогорхожо, бэеэ һайрхажа, бэеэ һайрхаһан ябадал болохо шэнги байгаа.
Би хэлэхэ үгөө оложо ядажа байбаб.
Пугачев, барагар шарайтай минии харюу хүлеэжэ һууба.
Һүүлэй һүүлдэ (би мүнөөшье тэрэ минутаяа һанахадаа бэеэ магтагшаб), минин үнэн бата эрхэтэнэй үзэл хэн бэеым һула мэдэрэлые дабажа илаба.
Би Пугачевто харюусабаб: «Дуула, би шамда үнэнөө хэлэхэм.
Өөрөө бодожо мэдыш, би шамайе эзэн хаан гэжэ шадаха байна гүб?
Ши өөрөө ухаатай хүнши, намайе, хуурмаг хэлэнэ гэжэ өөрөөшье мэдэхэш».
«Би шиниихеэр хэн гээшэ биб?»
– Бурхан шамай мэдэбэб, зүгөөр хэншье һаа, дан аюултай наада нааданаш.
Пугачев нам тээшэ түргэнөөр хараба.
«Ши тиихэдээ намайе эзэн хаан Петр Федорович гэжэ этигэнэгүй гээшэлтэйш? – гэбэ: Тээ, һайн.
Бэрхэ хүн, шададаг бэшэ аал?
Урда сагта Гришка Отрепьев гүрэниие барижа байгаа бэшэ һэн гү?
Ши нам тухай юушье гэжэ бодо, зүгөөр намһаа бү гээгдэ!
Элдэб ондоо юумэндэ шинии хэрэг юуб?
Поп бэшэш һаа, батька гээ юм шуу.
Ши үнэн үзэл, үнэн һаналһаа оролдожо минии алба хэ. ~~~ Хожомынь шамда фельдмаршал, князь зэргэ хайралхаб.
Ши юу гэжэ бодонош?
– Үгы! гэжэ би хатуугаар харюусабаб: Би уг узуурай дворян хүн байнаб, би эзэн дээдэ император хатанда тангаригаа үгэһэн хүн би. ~~~ Шинии алба хаажа шадаха үгыб.
Ши үнэхөөр намда һайниие хүсөө һаа, намайе Оренбург город таби.
Пугачев бодолгото болобо.
«Хэрбэеэ табяа һаамни, – гэбэ: юрэдөө, ши минии урдаһаа эсэргүү алба хэхэгүйб гэжэ үгөө үгэхэ гүш?»
– Би яажа шамда үгөө үгэжэ шадаха биб? – гэжэ харюусабаб: Тэрэ өөрын дуран бэшэ гэжэ ши өөрөө мэдэнэш: шинии урдаһаа дайла гээ һаань ябахаб, яаха аргагүй шуу?
Ши мүнөө өөрөө начальник байнаш, минии үгэһөө бү гарагты гэжэ өөрөө хэлэдэг байнаш.
Албанай болоходо, минии арсаад байгаа һаа, юундэл адли хэрэг болохоб?
Минин толгой шинии гарта, – табяа һаашни – һайнш гэхэб, саазалаа һаашни – бурхан шинии судья болохо, би шамда үнэнөө хэлээб.
Минии үнэн зүрхэнһөө хэлэһэн үгэ Пугачевые алан гайхуулба, «Тиимэл гээшэ! – гэбэ, минии мүр алигадажа, саазалхал һаа саазалха, үршөөхэл һаа үршөөхэ.
Яба хайшаа ябанаш, дуратай юумээ хэ.
Намтай баяраа мэдэлсэжэ тарахаяа үглөө ерээрэй, мүнөө ошожо унта, минииш нойр хүрөөд байна».
Би Пугачевоо орхижо, газаашаа гарабаб.
Абяа аниргүй, сэбдэг хүйтэн һүни боложо байна.
Һара, мүшэд ялгараар гэрэлтэн, площадь дээрэ хүнүүдые үлгэһэн сахые гэрэлтүүлнэ.
Крепость соо хуу нам, харанхы.
Ганса кабак соол гал үзэгдэжэ, оройтоһон архиншадай бадашаан дуулдана.
Би попой гэр тээшэ харабаб.
Сонхынь ставянууд, хашаанайнь хаалга хаалгатай.
Гэр соонь абяа аниргүй мэтээр үзэгдэбэ.
Би байрадаа бусажа ерэбэб, минии үгы байһанда ехэтэ гашуудажа байһан Савельичтэйгээ уулзашабаб.
Минии сүлөөлэгдэһэн тухай мэдээн тэдэниие хэлэшэгүй ехээр баярлуулба.
«Юрөөнэб шамайе, эзэмни! – гэжэ бурхандаа хэрээһэлэн һуугаад Савельич хэлэбэ: ~~~ – Энэ крепостьеэ һэегүй хаяад, хараһан тээшээ арилаяа.
Бишни шамда нэгэ хэдэн юумэ, эзэмни ши түрүүшээр хоолло, тиигээд Христосой эбэртэ хэбтэһэндэл адляар амараар унта.
Би тэрээнэй совет дахабаб, ехэ дуратайгаар хоолложо һүүлээрнь бэе сэдьхэлээ эсэшэһэн би нюсэгэн пол дээрэ унташабаб.
IX бүлэг
ХАХАСАЛГАН
Инаг һайхан шаматайгаа ~~~ Ойлголсон хэлсэхэм амтатай һэн.
Холодов шамаһаа таһархадаа ~~~ Зосоом ехэ уйдхартай.
Херасков
Үглөөгүүр эртэ намайе барабан һэрюулбэ.
Би олоной сугларһан газарта ошобоб: Үсэгэлдэрэй хүнүүдэй мүнөө хүрэтэрөө үлгөөтэй байгаа сахын хажууда, Пугачевой улад зэргэлэн жагсажа байба.
Хасагуудынь мори унаһан, солдадуудынь буугаа үргэлжэ байна.
Тугуудынь намилзана.
Нэгэ хэдэн пушканууд, тэдээниие ябадалай лафет дээрэ табиһан, тэдэн соо өөрынгөө пушка танибаб.
Эндэхиин булта зон баһа сугларһан, хуурмаг нэрэтые хүлеэжэ байнад.
Комендантын крыльцогой хажууда нэгэ казак, киргиз үүлтэрэй гоё сагаан мори хазаарайнь жолооһоо барижа. байна.
Би хулагай нюдөөрөө комендантын һамганай бэеые хараашалнаб.
Нэгэ бага хажуу тээшэнь абаашажа, рогожоор нэмэрһэн хэбтэнэ.
Һүүлээрнь Пугачев сээнэг сооһоо гараба.
Арад зон малгайгаа абана.
Пугачев крыльцо дээрэ зогсожо бүгэдэнтэй мэндэшэлдэбэ.
Старшинануудай нэгэн зэд мүнгэтэй мешок үгэбэ, Пугачев адха адхаар абажа сасаба.
Арад зон шууян хүүен тэрэнииень суглуулхаа харайлдана, тэрэ хэрэг хадаа гэмгүй үнгэрбэгүй.
Пугачевой суг һанаата түрүү нүхэдынь тойробо.
Тэдэнэй дунда Швабрин байлсана.
Манай нюдэнэй хараанууд ушарба, өөрыень дооро хаража байһымни мэдээд, сухалаа хүрэжэ, хуурмаг элэнсэгээр энеэбхилэн саашаа харашаба.
Пугачев намайе зоной дунда хараад, толгойгоо дохижо, өөр тээшээ дуудаба.
«Дуулалши! – гэбэ намда:
– Ши энэ дары Оренбург город яба, тиигээд минии зүгһөө губернаторта, хамаг генералнуудта намайе долоон хоногһоо хүлеэжэ байгты гэжэ хэлэ.
Намайе хүлеэхэдээ үхибүүнэй энхэрэлээр, үгэһөөм гарангүй байхын совет үгөөрэй, тэрэгүйдэ хатуу саазаһаа холо ошохогүйт гэжэ хэлээрэй.
Зай, һайн ябажа хүрөөрэй: һүүлээрнь арад зон тээшэ хандан, Швабриниие заажа хэлэбэ. ~~~ «Хүбүүдни, энэ танай шэнэ командир гээшэ. ~~~ Хэлэһэн үгынь хуу дуулажа байгты. энэтнай минии урда танай түлөө, крепостиингээ түлөө харюусаха хүн».
Би энэ үгыень айн шэшэрэн байжа дуулабаб. ~~~ Швабрин энэ крепостиин начальник болобо, Марья Ивановна энэ хүнэй хуули доро үлдэбэ.
Бурхан, тэрэ басаган яахаб?
Пугачев крыльцоһоо бууба.
Морииень асаржа үгэбэ: мориндонь мордохуулха гэһэн казагуудые хүлеэнгүй, ехэ солбоноор өөрөө морин дээрэ һүрэжэ гараба.
Энэ үедэ олон зоной дунда харан гэһээм, минии Савельич урагшаа гараад, нэгэ лист саарһа Пугачевто үгэжэ байба.
Би энээнһээ юушье болохыень ойлгожо ядажа байбаб.
«Энэш юум? – гэжэ Пугачев дээрэлхэгээр һураба.
– Уншыш даа, уншабал мэдэхэш! – харюусана Савельич.
Пугачев саарһыень абажа, ехэ хүнэй янзатайгаар удаан хараба «Яагаад ши иимэ жэгтэйгээр бэшэдэг хүмши? гэбэ, һүүлэй һүүлдэ: Манай гэһэн нюдэн энээниие гаргахагүй байнал.
Минии обер-секретарь хаанаб?
Капрал мундиртай залуу хүн солбоноор Пугачев тээшэ гүйжэ ерэбэ: «Шангаар унша! – гээд, хуурмаг нэрэтэ, тэрэ саарһаа тэрээндэ үгэбэ.
Минии үбгэн юугээ Пугачевто бэшээ гээшэб гэжэ би ехэ һонирхожо байгааб.
Обер-секретарь үзэглэжэ байгаад шангаар уншаба.
«Хоёр халат, һудалтай миткаль торгоор оёһон, зургаан түхэригэй.
– Энэш юм иихэдээ? – гэбэ Пугачев нидхээ буулгажа.
«Саашань уншахые захирагты», – гэжэ Савельич һанаандааш оруулаагүй хэлэбэ.
Обер-секретарь саашань уншаба.
«Нарин сэмбээр оёһон ногоон мундир, долоон түхэригэй.
«Сагаан сэмбэ үмдэн табан түхэригэй.
«Арбан хоёр самса, голландска бүдөөр оёһон манжедтэйнүүд, арбан түхэригэй.
«Сайн аягатай погребец, хоёр түхэриг таби сагаанай.
– Энэ юун шашаг, юун гээшэб? – таһалан Пугачев бадашаба: ~~~ – ямар погребец, манжедтэй үмдэн, юрэдөө, намда юунэй хэрэг гээшэб?
Савельич хоолойгоо заһажа, ойлгуулан хэлэбэ.
«Энэ хадаа та харанат, баринай зөөриин реестр, муу нүгэлтэдэй холууһан...»
– Юун муу нүгэлтэд? ~~~ – гэжэ Пугачев ууртайгаар бадашаба.
«Гэмтэйб: алдажа хэлээб, – гэжэ Савельич харюусана: ~~~ – Нүгэлтэд гэлтэй нүгэлтэд бэшэ, шинии хүбүүд ерэжэ нэгжээд, хуу абаашаа.
Бү сухалда: морин дүрбэншье хүлтэй аад, бүдэрдэг юм.
Дууһыень унша гыт.»
– Дүүрэтэр унша, – гэбэ Пугачев.
Секретарь үргэлжэлнэ: ~~~ «Ситец одеяло, нүгөөдэнь хлопчат саарһан тяфтян бүдөөр бүриһэн, дүрбэн түхэригэй.
«Үнэгэн дэгэл, улаан ратик гадартай, 40 түхэриг.
«Постояла дворто байхадаа танда үгтэһэн шандаган тулуп, 15 түхэригэй.
– Энэш үшөө юушэлэн? ~~~ – Пугачев гал нюдөө ялалзуулан зандарба.
Сэхынь хэлэхэдэ, өөрынгөө үтэли үбгэнэй түлөө ехэ айгааб.
Үбгэмни баһа урдаһаань юумэ хэлэхэ гээд эхилхэдэнь, Пугачев хэлүүлбэгүй. ~~~ «Иимэ хэрэггүй юумэнэй түлөө намда орохоо яажа һанаабши? – гээд бадашажа, үнөөхи саарһынь секретариингаа гарһаа шобто татажа, Савельичэй нюур уруу шэдэбэ: ~~~ – Тэнэг үбгэн!
Эдээниие хооһолжо: ехэ бэрхэтэй юм болобо ха юм.
Ши баринтайгаа эндэ, эдэ үгым дуулаагүй хүнүүдээр сугтаа үлгөөтэй байнагүйб гэжэ, минии төлөө, минии хүбүүдэй түлөө бүхы наһан соогоо бурханда мүргэжэ байха ёһотойш, үбгэн тэнэг...
Туулай дахаяа.
Би шамда харуулхаб туулай дахыеш!
Тэрэ дахынш түлөө амидыгаар шинии арһа үбшүүлхэб ойлгоно гүш?
– Танай дуран! – гэжэ харюусана Савельич: ~~~ – би өөрын эрхэгүй хүн би, баринайгаа зөөриин түлөө харюусаха ёһотойб.
Пугачевой алдар хайраяа һанажа һайн һанаатай байһан үень байжа, нэгэшье үгэ хэлэнгүй, морёо годируулжа, холодон ошобо.
Швабрин ба старшинанууд хойноһоонь дахалдаба.
Зэргэлэн жагсажа, тэрэ шайка крепостьһээ гараба.
Арад зон Пугачевые үдэшэхөө ошобод.
Би площадь дээрэ гансаараан Савельичтэйгээ үлэбэб.
Үбгэмни үнөөхи реестрээ гартаа барижа, тэрээнээ хаража ехэ харамсаһан янзатай байна.
Минии Пугачевтой һайнууд байхые хараад, тэрэ ушарые ажаглаха гэһэн сэсэн бодолынь бүтэбэгүй.
Муу сагаар иимэ оролдолго гаргаһанайнь түлөө харааха гэһэн аад, энеэдэһээ барижа шадабагүйб.
«Энеэгыш даа, сударь, – гэжэ Савельич: ~~~ – энеэгыш» эд зөөреэ дахин бүридхэхэ болоходоо харуужамди, хэр энеэдэтэй байгша ааб.»
– Би Марья Ивановнатаяа уулзахаа, попой гэр тээшэ яарабаб.
Попой һамган муу үгэтэйгөөр намайе угтаба.
Тэрэ һүниндөө Марья Ивановна ехээр халууржа хоноо.
Мүнөө мэдээгүй дэмыржэ хэбтэнэ.
Попой һамган намайе комнатодонь оруулба.
Би аалиханаар оронойнь хажууда ошобоб.
Зүһэ шарайнь хубилалта намайе ехээр гайхуулба.
Үбэшэн басагамни намайе танибагүй.
Би оронойнь урда нилээд үни байбаб, поп Герасим һайн һанаата һамгантаяа намайе аргадана хэбэртэй, би дуулана үгыб.
Барагар хара бодолнууд минии зосоохиие хүдэлгэнэ.
Хорото үймөөшэдэй дунда харууһагүй орхигдоһон, хайрата үнэшэн басаганай байдал, өөрөө яажашье шадаха аргагүй байһан ушар, намайе ехэтэ айлгана.
Швабрин, ганса Швабрин хэнһээшье ехээр минии һанаа зобооно.
Хуурмаг нэрэтэһээ засаг абаба, энэ ямаршье гэм үгы аад, тэрээндэ үзэн ядуулха болоһон хайрата басаганай байгаа крепостиин ударидагшань болоод байхадаа, Швабрин юушье үйлэдхэдөө болохо.
Би яаха ёһотой гээшэ биб?
Хайшан гэжэ энэ басаганда туһа хүргэхэ биб?
Хайшан гэжэ тэрэниие муу нүгэлтын гарһаа сүлөөлхэ биб?
Ганса арга үлэбэ: би энэ дары Оренбург город орожо. ~~~ Белогорско крепостиие дайсанһаа сүлөөлхэ ябадалые түргэдхэн, али болохоор тэрэ хэрэгтэ туһалха гэжэ шиидэбэб.
Би өөрынгөө һамган гэжэ тоолоһон тэрэ басагаяа халуун зүрхэнһөө танай гарта тушаабаб гэжэ, Герасим поп ба Акулина Памфиловнатай баяраа мэдэлсэбэб.
Хайрата басаганайгаа гарынь абажа, нюдэнэйгөө нёлбоһоор уһалан байжа таалабаб.
«Һайн ябагты, – гэнэ попой хүгшэн намайе үдэшэжэ ябахадаа: ~~~ – баяртай, Петр Андреич.
Һайн сагай ерэхэдэ уулзаха бэзэбди.
Манаа бү мартагты, түргэ түргэн бэшэжэ байгты!
Хайрата Марья Ивановна мүнөө танһаа бэшэ хараха тэдхэхэ хүгүй болоо гээшэ.»
Площадь дээрэ гараад, минута тухай зогсожо, хү үлгэһэн саха тээшэ нэгэ дохёод, крепостьһээ газаашаа гаража, Оренбургын харгыгаар ябабаб, Савельич үбгэмни хойноһоом нэгэшье гээгдэнгүй дахан ябана.
Би өөрынгөө бодолдо эзэлэгдээд ябатараа гэнтэ хойноо мориной түбэрөө дуулабаб.
Эрьеэд харабаб: нэгэ казак нэгэ башкир мори хүтэлһэн крепостьһээ гараад, холоһоо намайе далалан гүйлгэжэ ябаба.
Би зогсобоб, саг дары өөрынгөө уряднигые танибаб, гүйлгэжэ ерээд моринһоо буужа, нүгөөдынгөө жолоо намда барюулжа хэлэбэ: «Изагууртанай хүбүүн!
Манай эзэн танда энэ мори, өөрынгөө мүрһөө тайлажа энэ дэгэл хайралба (эмээлдэнь хонин тулуп уяатай байба).
Тиихэдэ үшөө» – гэжэ хахажа хэлэбэ, урядник: ~~~ – танда... таби сагаа үгөө һэн... би зуурандаа гээжэрхёо байнаб, хүлисыт!»
– Савельич хараад, дурагүйгөөр гүбэрэн хэлэбэ: ~~~ – зуурандаа гээгээб?
Эбэр соошни юун ханхинанаб, һэшхэлгүйш!
– «Юун минии эбэр соо ханхинанаб? – урядник зааханшье улгад гэнгүй арсана.
– Бурхан хараг, үбгэн!
Энэшни яашье таби сагаан бэшэ, хазаар ханхинана ха юм»...
– һайн даа! – гэбэб би тэдэнэй арсалдаа таһалжа.
– Шамайе элигэһэн хүндэ минии зүгһөө һайнийе хүргөөрэй, бусаха замдаа тэрэ гээһэн таби сагаанаа оложо, архи абажа уугаарай. ~~~ – «Һайн даа, һайн изагууртын хүбүүн! – гэжэ морёо годируулан харюусаба: ~~~ – наһан соогоо танай түлөө бурханда мүргэхэб!» – гэжэ хэлээд, нэгэ гараараа үбэрөө барижа, һөөргөө харайлган, минута болоод харагдахагүй болон ошобо.
Би тулупынь үмдэжэ, морёо унаад, Савельичээ хойноо һундалдуулжа ябабаб.
– бишни тэрэ жуликта гуйлта дэмы оруулаа бэшэ байнаб, хулгайшан һэшхэлээ һанаа байна, тиигэбэшье башкирай яндан ута мориниинь, хониной араһан тулупынь, тэдэ мошеннигүүдэй манһаа хулуужа абаһан, танай өөрынтнай бэлэглэһэн юумэнэй хахадшье сэн хүрэхэгүй гээшэ, тиигэбэшье хэрэгтэй болохо даа, хоройшо нохойһоо шэмхэ үһэншье хэрэгтэй гээ юм!»
X бүлэг
ГОРОДЫЕ БҮҺЭЛЭЛГЭ
Уула голые эзэлээд,
Хадын оройһоо город тээшэ бүргэд шэнгеэр ~~~ хараба.
Станай саана, пушкын табсаг бодхоожо, дээрэнь аянган дуутые тодхожо, һүниин харанхыда город уруу абаашуулба.
Херасков
Оренбург городто дүтэлжэ ябахадаа, үһэнүүдынь хяргаһан, нюурнуудынь алууршанай хабшагаар гутаалгаһан, колодкотой зониие харабабди.
Тэдэнэр бэхижүүлһэн газарай хажууда, гарнизоной инвалидуудай харуул дооро хүдэлжэ байба.
Нэгэ заримынь канава соо дүүрэһэн шоройе зааханууд тэргээр зөөн гаргажа байна, нүгөөдүүлынь хүрзөөр газар малтана, добо дээрэ шулуушан кирпич асаржа городой ханые заһажа байна.
Воротада харуулшад маниие байлгажа, паспортымнай эрэбэ.
Сержантнь намайе Белогорско крепостьһээ ерэбэ гэжэ дуулаһаар, сэхэ генералай гэртэ хүтэлжэ абаашаба.
Би сад соо өөрыень оложо уулзабаб.
Генерал намарай ольбондо нюсэгэн болоһон яблонинуудаа үзэжэ, үбгэн садовнигтойгоо ехэ дүмүүтэйгээр дулаан солоомоор тэдэнээ хушажа байба.
Нюурьтнь харахада бэе элүүр, һанаа амгалан, һайн зан үзүүлнэ.
Минии ерэһэндэ баярлажа, үзэһэн аймшагтай ябадалнууд тухайм намһаа һуража, эхилбэ.
Би хуу хэлэжэ үгэбэб.
Үбгэн минии хэлэһые анхаралтайгаар шагнажа, тэрэ зуураа хатанхай гэшүүһэнүүдые хухалан хаяжа байба.
«Хайран Миронов! – гэбэ минии уйдхартай домогоо хэлэжэ дүүргэхэдэ; – Хайратай байна даа: һайн офицер һэн.
Мадам Миронова һайн һамган бэлэй, мөөгэ дабһалхадаа айхабтар бэрхэ һэн.
Капитанай басаган Маша, юрэдөө яажа байнаб?»
– Тэрэ басаган крепость соогоо попой һамганай гарта үлэбэ, – гэжэ би харюусабаб.
«Ай, ай, ай! – гэнэ генерал; – Тэрэ муу, тоншье муу.
Тонуулшанай журамда найдажа угта болохогүй.
Тэрэ хайрата басаган яаха гээшэб?»
– Би хэлэбэб; – Белогорско крепость холо бэшэ ха юм, та ехэ ноён тэндэ хайрата зоноо сүлөөлхын түлөө сэрэг элигэхээ удаарха үгы бэзэт.
– Генерал ехэ этигээгүй хэбэртэйгээр тархяа һэжэрбэ.
«Харахабди, харахабди – гэбэ: ~~~ – Тэрээн тухай яралдаха саг олдохо.
Манайда аяга сай барихаа орыт гэжэ уринаб, манайда мүнөөдэр сэрэгэй совет болохо.
Ши зайгуул Пугачев, тэрээнэй сэрэг тухай зүб мэдээ үгэжэ шадаха байхаш.
Мүнөө дээрээ ошожо амара».
Намда гаргаһан байрадань би ошобоб, тэрэ байрада Савельич үбгэн, эзэн болошоод, захиржа байба, ерэһээр тэрэ болзорто сагаа тэсэжэ ядан хүлеэбэб.
Минии хуби заяае хайшаншье харуулжа шадаха тэрэ сэрэгэй Совет дээрэ ошоогүй байжа аргагүй юм, та уншаашад һулагүй мэдэнэ бэзэт.
Мүнөө хэлэһэн саг соонь би генералайда ошоод байбаб.
Тэрээнэйдэ городой чиновнигой нэгэ ноён байба, мүнөө һанахадам, глазет бүд кафтантай, тарган, улаан хасартай үбгэн, таможиной директор байгаа.
Хэрээһэ зүүлгэһэн эсэгэм юм һэн гэжэ, Иван Кузьмичай хуби заяан тухай намһаа асууна, минии харюу хэлэхэдэ, элдэб асуудал нэмэн һуража, өөрыень сэрэгэй искусствада тиимэ бэрхэ хүн гээшьегүй Һаа, юрэ түрэлхи ухаанаар һайн, ухаансар бэрхэ хүн гэжэ мэдэмээр, элдэб зан ябадалай моральна заабариие хэлэжэ, минии харюу хэлэхые таһална.
Тэндэ уригдаһан бэшэ зоншье сугларба.
Бултадаа һуури һууридаа һуужа, бултандань нэгэ аяга сай үгэһэнэйнь һүүлдэ, генерал бодожо хэрэг байдалайнгаа ушарые тон тодо, дэлгэрэнгыгээр хэлэжэ үгэбэ:
– «Мүнөө хадаа ноёд, – гэбэ: ~~~ – үймөөшэдэй урдаһаа добтолон орохо гүбди, али городоо хамгаалан байлдаха гүбдэ энэ асуудал шиидхэхэ ёһотойбди.
Энэ хоёр арга ябадалай али алиниинь нэгэ талаараа туһатай, нүгөө талаараа туһагүй байха юм.
Добтолон орохо ябадал болбол дайсаниие түргэн саг cоо дарахын талаар һайн, бэеэ хамгаалан тулалдаха ябадал хадаа аюулгүй, зүб зам байна...
Иихэдэ бидэнэр хуулиин ёһоор, доодо зэргэһээ эхилжэ, үгэ һаналаа бүридхэжэ эхилхэ байнабди.
Г. Прапорщик! – гэжэ намда хандан үргэлжэлнэ: ~~~ – Өөрынгөө һанал манда хэлэжэ үгэгты».
Би һууриһаа бодожо, Пугачевые тэрээнэй шайкые тобшоор харуулан хэлээд, үнэхөөр хүсэтэ зэр зэбсэгээ урдаһаа тэрэ хуурмаг нэрэтэй хүн тэсэхэгүй бэзэ гэжэ, баталан хэлэбэб.
Минии һаналые чиновнигууд сохом бурууда тоолоно хэбэртэй.
Тэдэнэр минии залуугай омог тарана гэжэ тоолоо һэн.
Тэдэнэр намайе буруушаажа хашхарбад, тэрээн соогуур намайе эхынгээ хүхэнһөө гараагүй хүн гээшэш гэжэ нэгэнэй хэлэхые тодо дуулабаб.
Генерал нам тээшэ хандажа, энеэбхилэн хэлэбэ: ~~~ – «Г. прапорщик!
Сэрэгэй совет дээрэ хододоо түрүүшын хүнүүд добтолон, орохые зүбшөөжэ үгэеэ үгэдэг гээшэ, тиимэ гуримтай юм.
Мүнөө иигээд саашань һаналаа бүридхэе.
Г. коллежскэ советник 1) Өөрынгөө һанал мандаа хэлыт.
Глазет кафтантай үбгэн ром архи нэмэһэн гyp6aдахи аяга сайгаа яаража уугаад, генералда харюусан хэлэбэ: ~~~ – Ехэ ноён, минии һанахада, добтолжо орохошье, бэеэ хамгаалаад обороно хэхэшье хэрэггүй гэжэ һанабаб.
«Яагаад, тиимэ байхаб, ноён коллежскэ советник? – гайхаһан генерал арсан хэлэнэ: ~~~ – Тактикын ёһондо ондоо арга гэжэ байдаг үгыл: нэгэ гэбэл оборониин ябадал али гэбэл добтолон. орохо ябадал шуу...»
– Та үндэр түрэлтэн, мүнгэн эдилгээр татаха хэрэгтэйл.
«Э-хэ, хэ!
Мүнгөөр бэедээ татаха тактика гэжэ баһа байдаг гээшэ, бидэнэр танай соведые хүндэтэй дээрэ абаха байнабди.
Юрэ, нюуса мүнгэнһөө... тэрэ зайгуулай тархида... далан түхэриг, зууншье түхэриг үхэбди гэжэ найдуулхада болохо шуу...»
– Тиихэдэмнай, – гэбэ таможино директор, – хэрбэеэ тэдэ хулгайшад, гар хүлынь хүлижэ өөрынгөө атаманиие манай гарта үгөөгүй һаань, би коллежскэ советник бэшэ, киргиз хонин болуужам.
«Бидэнэр энээн тухай үшөө бодожо, хөөрэлдэхэбди, – гэбэ генерал: Тиигэбэшье, яагаашһаа, сэрэгэй хэмжээ абаха ёһотойбди.
Ноёд, хуулиин гуримай ёһоор өөрынгөө һаналые үгыт.»
– Тэдэнэй хамаг haнал намда харша байба.
Бүхы чиновнигууд хэлэхэдээ, манай сэрэг найдалгүй, илахамнайш хэрэ бэ, болгоомжотой байха хэрэгтэй гэхэшэлэн хэлэнэ.
Аглаг талын дунда, буу зэбсэгэйнгээ хүсэ шадалые туршахаар, пушкануудаараа бэеэ далдалжа бэхи шулуун ханынгаа саана үлдөөшэмнай дээрэ гэжэ, булта һанаха байба.
Һүүлэй һүүлдэ, генерал бултанайнь һанаа дуулаад, гааһанайгаа үнэһэ тоншожо, иигэжэ хэлэбэ: ~~~ «Ноёдни! ~~~ Би өөрынгөө талаһаа ноён прапорщигай һаналые дүүрэн зүбшөөхэ байнаб, ушарынь, добтолон орохо гэдэг обороноһоо хододоо дээрэ гэхэдээ, зүб тактикын бүхы гурим ба хуулиин үндэһэ баримталжа хэлэһэн байна.
Гэжэ хэлээд удаан зогсожо, гааһандаа тамхи шэглэбэ.
Бишье ехэ һаналаа хүсэжэ, баяртай байбаб.
Ехэ дурагүйлхэһэн, һанаагаа зобоһон янзатай өөһэд хоорондоо шэбэнэлдэжэ һууһан чиновнигууд тээшэ омогтойгоор хараад һуубаб.
«Хэды тиимэ болобошье, ноёд минии! – гэжэ доороһоо абажа һанаа алдахын хажуугаар, үдхэн тамхинайгаа утаа аман сооһоо гаргажа, генерал үргэлжэлэн хэлэбэ: ~~~ – Тиигэбэшье, император ехэ хаан үршөөл хайрата хаан хатанһаа намда тушаалгаһан энэ хизагаар эхэ ороноо аюулда оруулхагүйн тухай хэлсээн боложо байхада, иимэ ехэ харюусалгые бэедээ даажа шадахагүй байнаб.
Тиихэдээ, тэдэнэй добтолгые город соогоо байжа хүлеэгээд, тэдэ дайсадые артиллереэрээ буудажа, (магадгүй маниие) добтолоо һаань – урдаһаань гаража харюу сохилто үгөөд байгаа һаа тон зүб аюулгүй гээшэ гэжэ шиидхэһэн олонхиинь дууе зүбшөөнэб.»
Чиновннгууд өөһэдынгөө ээлжээндэ намайе энеэдэлэн дооро харанад.
Совет тараба.
Өөрынгөө һаналда эсэргүү юумэ ехэ мэдэхэгүй, дүрэшэлгүй хүнүүдэй һаналые дахаһан, үбгэн сэрэгшынгэй үлэ бираха байһанда гэмшэбэб.
Тэрэ алдарта соведын зүбшэлдөөнэй хойно, хэды хоноод байтар Пугачев үгэеэ үгэһэнөө баталжа Оренбург городто дүтэлжэ ерэбэ гэжэ дуулабаб.
Би городой үндэр ханын оройһоо үймөөшэнэй сэрэгые харабаб.
Һүүлэй добтолгоһоо хойшо тэдэнэй сэрэг арба дахин олон болоһон хэбэртэй.
Тэдэндэ Пугачевой эзэлэн абаһан хэдэн бага крепостьнүүдэй артиллери нэмэһэн байгаа.
Үнөөхи соведэй тогтоол һанахадаа Оренбургын, харша соо үни удаан байха болобоб гэжэ һанахадаа, гомодожо уйлан алдабаб.
Оренбург городые... ~~~ Хүреэлһэн бүһэлэлгэ, угай бэшэлгэдэ орохогүй, харин историдо бэшэгдэхэ ёһотой туладань, би тэрээниие бэшэхэгүйб.
Тобшолон хэлэхэдэ, нютагай начальствын болгоомжогүй дээрэһээ энэ бүһэлэлгэ болбол нютагай зониие үлэсхэлэн зоболон, алибаа ядаралда оруулжа, үхэлын туйлда хүргэһэн байгаа.
Оренбург городой доторхи байдал тон тэсэшэгүй байгаа гэжэ һулагүй мэдэмээр бэзэ.
Хамаг зониинь ехэ гашуудалда орожо, үнэхөөршье хамаг юумын үнэ аймшагтайгаар нэмэһэн дээрэһээ булта уй хай бололдон хуби заяагаа халаглажа байгша бэлэйд.
Нютагай зон хадаа двор соонь ерэжэ унадаг үхэр буугай һомондо дадаһан байгаа.
Би уйдажа гашуудажа үхэхэ болобоб.
Саг ошожол байба Белогорско крепостьһээ ямаршье бэшэг абадаггүй байгааб.
Хамаг харгынууд таһалагдаһан байба.
Марья Ивановнаһаа хагасаһандаа зосоом бүришье тэсэшэгүй болобо.
Тэрээнэй хуби заяае мэдээгүй байһандаа тоншье ехээр гашуудагша һэм.
Городһоо газаашаа гаража гүйлгэхэ гансал сэнгэлгэтэй байгааб.
Пугачевой хайраар би һайн моритой боложо, тэрээндээ бага сагынгаа хоол хубаалдажа, удэр бүри унажа городой саана Пугачевой морито хүнүүдээр буудалдахаа гарагша һэм.
Эдэ буудалдаануудта хододоо тэдэ гэдэһэ садхалан, һогтуу, һайн моридтой тэдэ хоротон харатан диилэнхи байдаг бэлэй.
Городой туранхай морито сэрэг тэдэниие диилэжэ шадахагүй байгаа.
Заримдаа манай үлэсхэлэн пехотошье полидо гарадаг байгаа, тиигэбэшье хээрэ тараһан моритой хүнүүдэй урдаһаа илалтатайгаар дайлалдахын гүнзэгы хүр саһан һаатуулдаг һэн.
Артиллери үхэр буунууднай добын оройһоо дэмы газар нүрьежэ байдаг ба поле дээрэ манай морид тураһан эсэһэнээ гэмээр саһанда шаагдажа, урагшаа ябахагүй байдаг һэн.
Манай сэрэгэй дайн юрэ дээрээ иимээр ябажа байгша һэн.
Хари, иимэ юумые Оренбургын чиновнигууд зүбтэй болгоомжотой ябадал гэжэ нэрлэдэг байгаа.
Нэгэтэ, бидэнэр нилээд олон зониие тараан, үлдэжэ шадаад ябахадаа, бэшэ гээгдээд ябаһан нэгэ казагые эрьюулэн даража хүсөөд, турецкэ һэлмээрээ орой уруунь буулгаха гэхэдэм, тэрэ казак гэнтэ малгайгаа абажа хашхарба: «Мэндэ, Петр Андреич!
Бурхан таниие хэрэ абарнаб?»
Харан гэһээм манай урядник ябажа ябаба.
Уулзаһандаа хэлэтэгүй ехэ баярлааб.
«Мэндэ, Максимыч, – гэбэб:
– Белогорскоһоо үнинэй гуш?»
«Үнинэй бэшэ, Петр Андреич, үсэгэлдэр лэ тэндэһээ бусааб.
Танда элигэһэн бэшэг намда бии».
– Хаанам тэрэш? – минии зосоо гэнтэ гал бадаржа, би һурабаб.
«Эндэмни – гээд Максимыч эбэр соогоо гараа хэбэ; нэгэ аргаар танда хүргэхэб гэжэ би Палашада үгэеэ үгөө һэм».
Гээд, эбхэһэн саарһаа намда үгэжэ, дары харайлгажа арилба.
Би тэрээниинь задалжа, шэшэрэн байжа иимэ бэшэг уншабаб: ~~~ «Бурханай зарлиг тиимэ боложо, гэнтэ эхэ эсэгэһээ һалабаб: мүнөө би энэ газар дээрэ түрэл тутим, тэдхүүлхэ харуулха хүнгүй болобоб.
Та намда хэзээшье һайниие хүргэхэ гэжэ оролдодог, хэн хүндэ туha хүргэхэ гэдэгытнай мэдэжэ, би танда ханданаб.
Энэ бэшэг хайшаншье гэжэ танда хүрөө һaa гэжэ бурхандаа мүргэнэб.
Максимыч заабол танда хүргэхэб гэжэ үгэеэ үгөө һэн.
Танай хүдөө гараад гүйлгэжэ ябахые олон дахин холоһоо харадаг би, таниие бэеэ огто хайралнагүй, танай түлөө нюдэнэйгөө нёлбоһо адхажа бурханда мүргэжэ байһан хүнүүдэй тухай бодоногүй гэжэ Палаша, Максимычһаа дууладаг байна.
Би үни удаан үбэшэн хэбтээб, элүүр болоходом минии наһа бараһан абын орондо, манай эндэ командалжа байдаг Алексей Иванович намайе минии һамган болгожо үгэгты гэжэ Герасим попые, Пугачевоор айлгажа баалаһан байна.
Би өөрынгөө гэртэ харуул дооро байнаб.
Алексей Иванович һамгамни боло гэжэ намайе бааладаг байна.
Акулина Памфиловнын намайе зээ басагамни гэжэ худалаар хэлэхэдэнь, би тэрэ эхэнэрышни халхалжа, шинии ами абарһан хүн гээшэб гэжэ намда хэлэдэг байна.
Иимэ муухай Алексей Иванович шэнги хүнэй һамган болонхаар үхэһэмни намда дээрэ.
Минии тухай ехэ хатуу хэрзэгы бодол түхеэрбэ, зүбшөөгөөгүй һаашни муу хоротоной лагерьта абаашахаб, тэдэнэр шамайе Лизавета Харлова шэнгеэр, саазалха гэжэ айлгана.
Бодол бодохо саг үгыш даа гэжэ би Алексей Ивановичһаа гуйгааб.
Үшөө гурбан хоног хүлеэхэб гэжэ зүбшөөгөө, хэрбэеэ гурба хоноод тэрээндэ хадамда гараагүй һаамни, намайе абарха ямаршье абарал байхагүй байна.
Петр Андреич! намда туһалха хүн та гансат, хайрата намдаа туһалыт.
Манай эндэ түргэн сэрэг элигээхые генералдаа, хамаг командирнудтаа хэлэжэ гуйжа, аргатай һаа өөрөө ерыт.
Танай эрхэдэ үлдэгшэ, хайрата үнэшэн.
Марья Ивановна».
Би энэ бэшэг уншаад огто мэдээ табижархин алдабаб.
Хайрата ядуу морёо хайра гамгүйгөөр шпордожо город тээшэ табибаб.
Харгыдаа хөөрхы тэрэ басагаяа абархын тухай энэ тэрэ арга бодоноб, юушье бодожо гаргажа шадабагүй.
Город харайлгажа ороһоор, сэхэ генералайда яаража гэртэнь гүйжэ оробоб.
Генерал үндэһэн гааһаа хүхэжэ, комнато соогуураа урагша хойшоо ябажа байба.
Намайе хараһaap, ябахаа болин зогсобо.
Минии шарай хаража ехэ гайхаһан хэбэртэй, минии иимэ яаралтай ерэһэнэй ушарые энхэргэн зохидхоноор һураба.
– Генерал! – гэбэб, – танда түрэһэн эсэгэдээ гэжэ ерэбэ гээшэб, бурханаа һанажа, минии гуйлтада бү арсыта, минии бүхы наһанай жаргалай хэрэг болоод байнал.
«Юу болооб? – гайхажа намһаа үбгэн асууба: ~~~ –
– Би шамда юу хэжэ шадаха биб?
Хэлыш».
– Намда нэгэ рота солдат, табин казак даалгажа, Белогорско крепость сэбэрлэхые элигээхын захиралта үгыт.
Генерал намайе мэдээ табяа гү? гэжэ эндүүрээшьегүй гэхэдэ болохоор һанаһан хэбэртэй, нилээд удаан шэртэн хараба
«Юу гэжэ?
Белогорско крепостиие сэбэрлэхэ? дабтан һүүлдэнь һураба.
Илахаб гэжэ үгөө үгэхэб, – халуунаар харюусабаб: ~~~ – Гансал табигты намайе.
«Үгы залуу хүбүүн, – гэбэ тархяа һэжэржэ: ~~~ – Иимэ холын газарта дайсад таниие стратегиин главна пунктһаатнай таһалжа хүнгэхэнөөр таниие илажа усадхахал.
Таһарһан коммуникаци...»
Сэрэгэй бодолдо дашууржа байхынь хараад тэшэ ядан хэлэбэб: ~~~ – «Капитан Мироновой басаган намда бэшэг бэшэнэ, туһаламжа эрэнэ, Швабрин минии һамган боло гэжэ албадажа байна гэнэ.
«Нээрэй гү?
О, тэрэ Швабрин гэдэг ямар муухай хүн бэ? ~~~ Хэрбээ минии гарта ороо һаань 24 час соо судлахын захиралта гаргахаб, бидэшни тэрэниие крепостиин парапет дээрэ табижа буудаха һэмди.
Теэ, мүнөө хүлисэжэ үзэхэ хэрэгтэй.
– Хүлисэхэ! – би бэеэ барихаа болишоод хашхарбаб: ~~~ – Тэрэ үедэ тэрэшни Марья Ивановнатай гэрлэхэл...
«О» – гэжэ генерал арсан хэлэбэ: ~~~ – «Тэрэшье үшөө бидаа бэшэ: мүнөө дээрээ Швабринай һамган болоод байгаашань тэрээндэшье дээрэ, энэ үедэ тэрэ басагые тэдхээд байха, хожомынь тэрээнииш буудажа алахадамнай, бурханай абаралаар, тэрэ басаганда эрэ олдохоб шуу.
Эрэһээ һалаһан һайхан һамгад басагаараа үлэгшэгүй, үгы би иигэжэ хэлэхээ һананаб, эрэгүй һамгад басагадһаа түргэн бэедээ эрые олодог.
– Тэрэ басагые Швабринда абтанхаар, үхэһэмни дээрэ гэжэ галзууран хэлэбэб.
«Ба, ба, ба, баа! – гэбэ үбгэн: ~~~ – Мүнөө ойлгобоб, янзашни ши Марья Ивановнада дурлаалтайш?
О, тэрэ ондоо хэрэг!
Хайрата хүбүүн!
Хэды тиибэшье би шамда рота солдат, табин казак үгэжэ шадахагүй байнаб.
Тиимэ экспедици ябуулха гэдэг таарамжагүй, би тэрээниие өөрынгөө харюусалгада абажа шадахагүй байнаб.
Минии зосоо сүхэржэ, тархяа ганхуулбаб.
Гэнтэ нэгэ бодол тархидам оробо, ямар бодол байхыень уншаашад удаахи бүлэгһөө мэдэнэ бэзэ, иигэжэ урданай романистнаршье хэлэдэг һэн.
11 б ү л э г
ҮЙМӨӨТЭ ТОСХОН.
Тэрэ сагта түрэлхиин хэрзэгэ арсаланшье садхалан байгаа.
„Юундэ минии агыда ерэбэш?“
Гэжэ элэнсэгээр арсалан асуугаа һэн.
А. Сумароков
Би генералаа орхижо, байрадаа яаража ошобоб.
Савельич намайе, урданхи зангаараа зэмэлэн угтаба.
„Сударь, һогтуу тонуулшадаар үзэлдэхэ дураншни хаанаһаа ерэнэб!
Тэрэ баяр хүнэй хэрэг аал?
Саг муу, дэмы газар үхэхэш.
Турок гү, али шведүүдэй урдаһаа гараа һаа һайн юм һэм бэзэ, харин эдэ золигуудые нэрлэхэншье нүгэл“.
Би Савельичын үгые асуудалаар таһалбаб: минии бүхы мүнгэн хэдыб?
„Шамдаа хүрэхэ, — гэжэ һанаа дүүрэнээр хэлэнэ: Жулигуудай хэды бэдэрбэшье, би юуншье һаа, нюужа шадааб“.
Тиигэжэ хэлээд карманhаа дүүрэн сагаа мүнгэтэй ута гүрэмэл шуудай гаргажа ерэбэ.
— Зай, Савельич гэбэб, — иигээд намда хахадынь үгэ, үлдээшынь өөрөө аба.
Би Белогорcко крепость ошохом.
— „Петр Андреич! — гэжэ һайн зантай үбгэмни хоолойгоо шэшэрүүлэн хэлэбэ: ~~~ — Бурханһаа айгыш: иимэ сагаар, тонуулшадай хайшаашье табихаа болёод байхада, харгыда яажа мордохобши!
Өөрыгөөшье хайралаагүй һаа, өөрынгөө эхэ эсэгые хайралыш!
Хайша ошохошниб?
Хүлеэгыш нэгэ бага; сэрэг ерэхэ, тэдэ мошеннигүүдые бариха: тиихэдэнь, хайшаашье, дүрбэн зүг тээшэ ябаарай".
Тиигэбэшье, би эрид шиидэһэн байгааб.
— Ярилдаха хожомдоо, гэжэ харюусабаб убгэндэ.
Би ябаха ёһотойб, ябангүй байжа шадахагүйб.
Бү зэмэлэ Савельич: бурхан хараха; уулзаха бэзэбди!
Хэмшээрхэжэ юумэндээ харамаар бү байгаарай.
Дуратай юумэеэ ехэшье һаань абажа байгаарай.
Энэ мүнгэ шамда бэлэг үгэнэб.
Хэрбэеэ гурбан үдэрһөө бусажа ерээгүй һаам...
„Ши иихэдээ яагаабши, сударь? — намайе таһалжа хэлэбэ Савельич:
— Би шамайе яагаад гансаарайш табихабиб!
Тиигэжэ намда зүүдэндээшье бү хэлэ.
Хэрбэеэ шинии ябахам гэжэ шиидээ һаа, би ябагааршье шиниингээ хойноһоо ябахаб, шамайгаа хаяхагүйб.
Би шамгүйгөөр эндэ шулуун ханын саана һууха гүб?
Би тиихээр галзуураа гүб?
Шинии дуран, сударь, би шамһаа гээгдэхэгүйб!“.
Савельичтэй арсалдаха хэрэггүй гэжэ би мэдэдэг хадаа, харгыда бэлдэлсэхынь зүбшөөбэб.
Хахад час болоод би һайн мориндоо мордобоб, Савельични эдюулхэ хоол үгыдэжэ городой нэгэ хүнэй миин үгэһэн яндан туранхай, дохолон мори унаба.
Бидэнэр городой воротада хүрөөдшэбэбди, харуултад намайе табиба; бидэнэр Оренбургһаа газааша гарабабди.
Боро хараан боложо байна.
Минии зам хадаа Пyгачевтанай мүнөө байралжа байгаа, Бердскэ дээгүүр гаража ошохо байба.
Сэхэ зам хүр саһанда дарагдаһан байгаа, тиихэдээ үдэр бүри саһанда хушагдабашье, шэнэ шэнэ мориной туруунай мүрнүүд бүхы талын дундуур ходо харагдана.
Би морёо түргөөр бүншүүлнэб.
Савельич минии хойно холоһоо арай гэжэ мүрым дарана, ходо ооглоно: „Бурхан зайлуул, аали ябыш, сударь, аали!
Бузар яндан моримни шинии ута хүлтэй шүдхэрые хүсэнэгүй ха юм.
Хайшаа яаранаш?
Найрта ошожо ябаа һаа болохо бэлэй, харин буугай һомон тээшэ, ойлго...
Петр Андреич... ~~~ Петр Андреич!..
Бү алыш!..
Бурхан эрдэни үхэхэнь баринайм хүбүүн!"
Удалгүй Бердскын галнууд ялалзаба.
Бидэнэр, тэрэ тосхоной байгаалиин бэхижүүлгэ болохо жалгын эрьедэ ерэбэбди.
Савельич уй хай болохоёо зааш таһараагүйшье һаа, намһаа гээгдэнэгүй.
Би энэ тосхониие амгалан алад гараха бэзэб гэжэ найдажа ябатараа, гэнтэ харанхыда ехэ ехэ шиидамуудые бариһан табан мужигуудые харажархибаб, эдэнэр Пугачевтанай түрүү харуул байгаа.
Маниие дуудажа ооглоно.
Пароль мэдэхэгүй тула би абяагүйхэнөөр тэдэнэй хажуугаар алад гараха гэбэб; харин тэдэнэр тэрэ дары намайе тойрожо, нэгэниинь моринойм жолоодо аһалдан бариба.
Би һэлмээ һуга татажа абаад, тэрэ мужигай тархи уруу буулгабаб, ехэ малгайнь тархиинь абарбашье, найгажа моринойм жолоо алдажархиба.
Бэшэниинь һүрдэжэ тэрьелбэ; би энэ минутые һамбаашалжа, морёо шпордоод, гүйлгэбэб.
Дүтэлжэ байгаа һүниин харанхы намайе ямаршье аюулһаа абарха байгаа гэбэшье, гэнтэ, гэдэргээ харахадам, Савельични намтаяа үгы байба.
Хайрата үбгэн өөрынгөө дохолон морёор тонуулшадһаа тэрьелжэ гараха аргань үгы.
Яаха ёһотой гээшэб?
Хэды минута хүлеэгээд, үнэхөөр баригдаа гэжэ мэдэхэдээ, би морёо годируулжа абархаа бусабаб.
Жалгада дүтэлжэ ерэхэдээ, холоһоо шууяа хашхаралдаа, Савельич убгэнэйгөө уй хай дуулабаб.
Би түргэлөөд ябабаб, удаашгүй тугаар намайе байлгааша харуулай мужигуудай дунда орошобоб.
Савельич тэдэнэй дунда байба.
Тэдэнэр минии үбгэниие яндан моринһоонь хуу татаад хүлихэеэ түхеэржэ байнад.
Минии ерэһэндэ тэдэнэр баярлаба.
Дары хашхаралдан нам тээшэ гүйлдэжэ ерээд, агшан зуура моринһоом татажа буулгаба.
Нэгэниинь, тэдэнэйгээ ахалагша хэбэртэй, намда соносхобо, таниие энэ дары эзэн хаанда абаашахамнай гэжэ.
„Манай эзэн хаан хадаа“ — гэнэ, саашань: ~~~ — таниие энэ дары үлгэгтышье гэхэ дураниинь, бурханай нара хүлеэлгэхэш дураниинь“.
Би эсэргүүсээ үгыб; Савельич баһа минии жэшээ дахаба, харуулшад ехэ баяртайгаар туубад.
Бидэнэр жалга алад гаража тосхоной дотор оробобди.
Гэр бүхэндэ гэрэл яларна.
Хаа яана шууяан хашхараан гарана.
Улицада бүлэг олон зонтой ушарааб; теэд харанхыда хэншье маниие хараагүй, намайе оренбургын офицер ябана гэжэ таняагүй һэн.
Маниие сэхэ улицын узуурта байһан нэгэ гэртэ асарба.
Воротагайнь тэндэ архиин бочконууд, хоёр пушка байна.
„Ордониинь энэ! — гэбэ, мужигуудай нэгэн, — энэ дары таанар тухай дуулгахабди!" — гээд, гэртэ оробо.
Би Савельич тээшээ харабаб; үбгэн аман соогоо зальбиралаа уншажа, хэрээһэлжэ байна.
Удаан хүлеэбэб, һүүл дээрэ, мужик бусажа хэлэбэ: „Оро: манай эзэн хадаа офицерыень оруулагты гээ“.
Юрын гэр уруу, тэрэ мужигаа нэрлэдэг ёһоор ордон уруу оробоб.
Энэнь хоёр өөхэн дэнгээр гэрэлтүүлһэн, бүхы ханаарынь алтан саарһа няаһан, юрын лавканууд, стол, ооһорложо үлгэһэн умывальник, углуудань түшүүлээтэй ухбаад, олон горшогуудые табиһан шэрэм — эдэнь хуу юрын гэр соохидол адли байба.
Пугачев бурханайнь дооро, улаан кафтантай, үндэр малгайтай ехэ томоотойгоор ташаагаа тулаад һууна.
Хажуугаарнь, нэгэ хэдэн түрүү нүхэдынь тэрээниие хүндэлжэ байһан хэбэртэйнүүд зогсолдонод.
Ажаглахада, Оренбургһаа офицер ерээ гэжэ дуулахадаа тэдэ бунтшанай дунда айхабтар ехэ һонирхол гайхал түрэһэн, тиигээд намайе ехэ һүртэйгөөр угтаха гэжэ бэеэ бэлдэһэн янзатай.
Пугачев намайе хараһаар таниба.
Хуурмаг ехэрхэлгэнь гэнтэ һалаба.
„А, изагууртанай хүбүүн! — гэбэ яарамгай: ~~~ — Хэр байна?
Юундэ бурхан шамайе эндэ асарбаб?"
- ’Өөрынгөө хэрэгээр ябатарни шинии хүбүүд намайе зогсоогоо, — гэжэ харюусабаб.
„Ямар хэрэгээр?— гээд намһаа һураба.
Би хэлэхэ үгөө олобо үгыб.
Пугачев, намайе гэршэнэрэй байхада, хэлэхээ түбэгшөөнэ гэжэ һанаад, гарагты гэжэ нүхэдтөө хэлэбэ.
Һууриһаа хүдэлэнгүй зогсоһон хоёр хүнүүдһээ бэшэниинь булта гараба.
„Эдээнэйшье байхада айнгүй хэлэ! — гэбэ намда Пугачев: ~~~ — эдээнһээ би юушье нюудаг үгыб“.
Би хуурмаг этигэмжэтэд тээшэ хялам гэжэ харабаб.
Нэгэниинь буурал һахалтай, яяр тулюур, бүхэтэр үбгэн боро армяк дэгэлэйнгээ мүр орхимжолһон хүхэ лентэһээ бэшэ ондоо гоё юумэнь үгы.
Харин нүгөө нүхэрынь, наһан соогоошье мартаха үгыб.
Тэрэнь хадаа үндэр бэетэй, мүр үргэнтэй үндэр хүн, харахада дүшэн табан наһатай.
Үдхэн зээрдэ һахал, ялалзаһан боро нюдэд, нүхэгүй хамар, хасар, духа дээгүүрхи улаабтар тэмдэгүүдынь үргэн шарайдань хэлэшэгүй һүрэтэй дүрэ оруулна: улаан самсатай, киргиз халаттай, казак үмдэтэй һэн.
Түрүүшынхинь (хожом мэдэхэдэм) бодхуул капрал Белобородов гэгшэ байгаа, нүгөөнь Афанасий Соколов гэжэ (Хлопуша гэжэ нэрыдэһэн) заралгада ябаһан гэмтэн, сибириин руднигуудһаа гурба дахин тэргэдэһэн хүн.
Минин зүрхэ сэдьхэлые айхабтараар худэлгэжэ байгаа өөрым ехэ мэдэрэл байһан байбашье, гэнтэ иимэ уладуудан дунда ороһондоо сэдьхэлни ехэтэ һамаараа бэлэй.
Тиигэбэшье Пугачевой асуудалда минии ухаан гэнтэ һэргэбэ: „Хэлэ ямар хэрэгээр ши Оренбургһаа гарааб ши?“
Жэгтэй бодол толгойдом һүлдэ заяан хадаа минии хүсэлые дүүргэхын ушарал намда олгожо байһан мэтэ байба.
Би энэ һамбаагаа алдахагүй гэжэ шиидэһэн ушараа захадань хүрэтэр бодоогүй байтараа, Пугачевой асуудалда харюусабаб. ~~~ - Би Белогорско крепостьдэ, хүнэй хардалга хабшалтада орожо байгаа үнэшэн басага абарха гэжэ ябаа һэм.
Пугачевой нюдэн ялгад гэбэ. ~~~ „Минии хүнүүд сооһоо хэн үнэшэн басага хардаха хабшаха байгааб? - шангаар бадашаба: ~~~ — Тэрэ хүн долоон дүрүү дохотойшье һаа, минии судһаа холо ошохогүй, хэлэ: хэн гэмтэйб?"
Швабрин гэмтэй! — гэжэ харюусабаб: ~~~ — Тэрэ хүн, шинии попойдо үзэһэн үбэшэн басагые хаалтанда байлгажа, хүсөөрөө һамгамни боло гэжэ баалажа байна.
„Би һургахаб Швабриниие! — гэбэ ууртайгаар Пугачев: ~~~ — Минии албанда байгаад, дураараа боложо, арадые харшалжа хаажа байхадань хэр агшааб, үзэхэ.
Би тэрэние үлгэжэрхихэб!"
„Үгэ намда хэлүүл, — гэбэ Хлопуша һөөлдэнги хоолойгоор: ~~~ —Ши Швабриниие крепостиин комендант болгоходоо яарааш, мүнөө тэрээнээ үлгэхөө яаража байнаш.
Ши дворян хүниие тэдэнэй начальник болгожо һуулгахадаа, казагуудые хардаа гээшэш; тээ түрүүшын хүнэй үгөөр тэрээниие саазалжа, дворянуудые бү айлгыш".
„Тэдэниие үршөөхэ хайрлаха хэрэггүй! — гэбэ хүхэ лентэтэй үбгэн: ~~~ — Швабриниие толгойн саазада оруулха бида бэшэ; тиихэдэ энэ ноён офицерые юунэй түлөө ерээб гэжэ һайтар мүшхэбэл муу бэшэ байна.
Хэрбэеэ энэ хүн шамайе эзэн хаан гэжэ тоолодоггүй һаа, танһаа сааза гуйха юумэнь үгыл, харин хаан гэжэ тоолодог һаа, юундэ мунөө үдэр хурэтэр Оренбургда шинии дайсадаар һуугааб?
Энэ хү приказной гэртэ абаашажа, нэгэ баахан галаар хайраад абахые захирхагүй ха гүш: энэ ноён намда Оренбургын командирнуудһаа зорюута элигээгдэһэн хүн гэжэ би һанабаб".
Энэ хүгшэн шонын хэлэһэн бодол хүниие нилээд этигүүлмээр мэтэ намда үзэгдэбэ.
Хэнэй гарта байһанаа гэнтэ һанахадаа, хамаг бэе уруум хүйтэ дааба.
Пугачев минии тээлмэрдэһэниие ойлгобо.
„Нээрээшье, изагууртанай хүбүүн! - гэбэ Пугачев намда эмнижэ байгаад: ~~~ — Минии фельдмаршал, үнөөрөөшье зүб хэлэнэ гээшэ ха.
Ши юун гэжэ бодонош?"
Пугачевой энеэбхилхэдэ би дахин зүрхэ оробоб.
— Би шинии гарта байна гээшэб, намайе хайшаншье гэхэ танай дуран, — гэжэ амгаланаар харюусабаб.
„Һайн, — гэбэ Пугачев: танай город ямар байдалда байнаб мүнөө хэлэ.
— Бурханай абаралаар — хуу һайн амгалан байнал даа. — гэжэ харюусанаб.
„Һайн? — гэжэ дабтана Пугачев: ~~~ — хун зонтнай туража үхэжэ байна ха юм“.
Хуурмаг нэрэтэ зүб хэлэжэ байгаа һэн, тээ бишье тангаригайнгаа уялгаар: энэтнай хуу худал үгэ гээшэ, Оренбургда урдын бэлэдхэһэн хоолой эд элбэг, — гэжэ хэлэбэб.
— „Ши харана гүш? ~~~ — үбгэн тодожо абаад хэлэбэ: ~~~ — нюур дээрэшни худалаар хэлэжэ байһынь?
Бүхы ерэһэн бодхуулнууд булта, Оренбургда үлэсхэлэн зуд боложо байна, тэндэхиин зон зоболгын мяха буляалдажа байна гэжэ хэлэдэг байна. ~~~ Тиихэдэ энэ ноён хамаг юумэн элбэг гэдэг байна.
Хэрбэеэ ши Швабриниие үлгэжэ алахаа Һанааһаа, тэрэ үлгэсэдөө зэргэлүүлээд энэ бэрхэ хүбүүе үлгэлши, хэндэшье атаагүй байха!“
Тэрэ бузар үбгэнэй үгэ Пугачевой һанал гуйбуулһан шэнги байба.
Зол болоходоо, Хлопуша тэрэ нүхэртөө эсэргүүсэжэ хэлэбэ.
„Болил даа, Наумыч! — гэбэ тэрээндээ: Шамда ходо алаха хадхаха байгшаб?
Ши юун баатар болообши?
Харыш, өөрыншни һүнэһэн юунһээ торожо байнаб?
Өөрөө хуурсаг уруугаа хаража байгаад, бэшэниие алахаш.
Шинии һэшхэлдэ хэды хүнэй шуһан байнаб?“
— Ши юунэй хайраншан болобош? ~~~ Хаанаһаа иимэ хайра ехэтэй болоод орхибош?—гэжэ арсан хэлэбэ Белобородов.
Зүб лэ даа!—гэжэ харюусана Хлопуша: ~~~ —биш гэмтэйб, энэ гаршье (гээд яһан нюдаргаа зангидажа, хамсыгаа шамажа үһэ ургаһан хүдэр гараа харуулба) энэшье гар христианай шуһа адхаһан гэмтэй.
Тиихэдээ би айлшанаа алаагүй, дайсаниие алааб, гэртээ пеэшэнэйнгээ саана һуугаад алангүй, газаа харгын уулзуурта, харанхы тайга соо алааб, һамгадай хобоор алаагүй, балтаар сохижо алааб".
Үбгэн саашаа хаража; „Хамар һэтэрхэй" —гэжэ гүбэр шэбэр гэбэ.
— Ши тэндээ юу шэбэнэнэш, үбгэн зүнтэг!— Хлопуша хашхарба, — Би шамда харуулхаб хамар һэтэрхэйе; хүлеэ шиниишье ээлжээн ерэхэ: бурхан үгэхэ, шишье хабшагай үнэр үндэхэш...
А, мүнөө дээрэ ойлго, һахалыш таһа татажархихаб!
„Ноёд, генералнууд! — гэжэ Пугачев томоотойгоор хэлэбэ. ~~~ — Болигты арсалдахаа!
Оренбургын нохойнуудай бултадаа хүндэлэбшэ доогуур хүлөө татагалзажа байгаа һаань бидаа бэшэ: харин манай нохойнууд өөһэд хоорондоо зулгаалсажа ороо һаань бидаа гээшэ.
Зай, эбтээ орогты.”
Хлопуша, Белобородов хоёр нэгэшье үгэ дуугаралсангүй, бэе бэеэ хёлгороор гэтэлсээд һууна.
Намда тон муугаар дүүрэжэ болохо энэ ярилдаае ондоо болгохо шухала гэжэ, би тон баярлаһан янзатайгаар Пугачевто хэлэбэб: ~~~ —Ах! ~~~ Шамда үнөөхи мори, тулуп хоёройшни түлөө һайниие хүргэхөө огто мартан алдажа байгаалби.
Би шамгүйгөөр город хүрэнгүй, зуурандаа хүлдэжэ үхэшхэ байгааб.
Минии мэхэ бүтэбэ.
Пугачев баяртай согтой болобо.
„Ури гээшэ түлбэреэрээ улаан гээ юм шуу, — гэбэ, нюдөө ониилгон аниганажа байгаад: ~~~ — Мүнөө намда хэлэлши, тэрэ Швабринай хабшажа байһан тэрэ басаганда шинии хэрэг юм?
Али залуу зүрхэнэйш инаг бэшэ бэзэ?“
— Тэрэ басаган минии инаг. — гэжэ харюусабаб Пугачевто һалхинай һайн тээшэ ерээд байхада, үнэнөө нюуһанай хэрэггүй гэжэ бодоод.
„Шинии инаг, — гэбэ Пугачев: ~~~ — Юундэ ши тугаарай тиигэжэ хэлэнэ үгыбши?
Бидэш шамайгаа гэрлүүлхэлди, шиниигээ түрэ дээрэ һайн найрлахабди!
— һүүлээрнь Белобородов тээшээ хаража: Дуулалши, Фельдмаршал!
Бидэшни энэ изагууртан хүнтэй урдын хани нүхэд гээшэбди: һуужа ужиналая: үглөөнь үдэшэһөө сэсэн гээ юм.
Үглөө энэ ноёо яахаяа, хэлсүүжэмди.
Би эдэнэй хүндэлэлгэһөө буршаха хэды дуратай байбашье, яахашье арга байбагүй.
Хоёр залуу казачканууд, гэрэймнай эзэнэй басагад, скатертяар столоо хушажа, хилээмэ загаһануудые, хэдэн штоф архи пивэтэйгээр асаржа табиба, би хоёрдохи удаагаа Пугачев ба тэрээнэй айдаһа хүрэмөөр нүхэрнүүдтэй сугтаа нэгэ столой саана һуулсашаһан байбаб.
Өөрын эрхэгүй гэршэ болохо һуулсаха болоһон энэ найр архидаан һүни орой болотор үргэлжэлбэ.
Һуүлэй һүүлдэ бэшэ нүхэдые архиин һогтуу даража эхилбэ.
Пугачев һууридаа һууһаар һажашаба; нүхэдынь һууриһаа бодожо, Пугачевһоо холодон гаража ошо гэжэ намда тэмдэг үгэбэ.
Би тэдэнээр гарабаб. ~~~ Хлопушын захиралтаар нэгэ харуулшан намайе приказной гэртэ абаашаба, тэндээ би Савельичээ олобоб, хоюулаймнай тэндэ суургалжа хааба.
Үбгэн үзэһэн хараһан бүхы эдэ ябадалнуудһаа айхабтар ехэтэ айһан гайхаһандаа, намһаа юушье һурабагүй.
Харанхыда хэбтэшөөд удаан һанаа алдана, ёолоно: һүүлдэнь хурхирба: бинь олон бодолго бүхэли һүниндөө бодожо нэгэшье минута һажаба үгыб.
Үглөөгүүр Пугачевой зүтһөө намайе дуудажа ерэбэ.
Би ошобоб.
Воротагайнь тэндэ гурбан татар мориндо хүлдэһэн кибиткэ байна.
Улицада ород зон һаарагалжа байнад.
Сени соо Пугачевтой ушарбаб: замда мордохоор хубсалжа, дулаан дэгэл, киргиз малгай үмдэһэн.
Үдэшынь нүхэд тойрожо, Пугачевоо ехэ хүндэлһэн хэбэртэйнүүд байна, энэнь үдэшэ хараашаһаам тон ехэ ондоо ба харшаар үзэгдэбэ.
Пугачев намтай баяртайгаар мэндэшэлдэжэ, намтай сугтаа кибиткэдэм һуу гэбэ.
Хоюулаа һуубабди.
„Белогорско крепость тээшэ!“ — гэжэ урдамнай байгаад морёо залажа байһан мүр үргэнтэй татарта Пугачев захирба.
Зүрхэмни шангаар сохилбо.
Моридшье даб гэлдэжэ, хонхонуудшье наяран, кибиткэмнай хиидэбэ.
„Бай! бай! — гэһэн тон танил абяан гараба, харан гэһэйм урдаһаамнай Савельич гүйжэ ябаба.
Пугачев байлгахые захирба.
„Эзэн Петр Андреич! — дядька хашхарна: ~~~ - Бу хаеыш үбгэн болоһон намайгаа, эдэ мошен .. дунда“.
— А, үбгэн зүнтэг! - гэбэ Пугачев тэрээндэ: ~~~ — Баһа бурхан маниие уулзуулаа бии.
Заа, һуу тэрэ облучок дээрэ.
„Һайн даа, эзэн хаан, һайн даа, түрэһэн эсэгэмни!“ — гэнэ Савельич һуужа байхадаа: ~~~ — Үбгэн намайе хаража хайралжа, һанааеым амаруулһандашни бурхан шамда зуу наһа үгэг.
Наһан соогоо шинии түлөө бурханда мүргэжэ байхаб. ~~~ Шандаган тулуп тухайгаа үгэшье гарахаа болёоб“.
Тэрэ шандаган тулуп нааданшьегүй мүнөө Пугачевой уур хүрэжэ болохо байгаа.
Зол болоходоо, хуурмаг нэрэтэ тэрээнине дуулаагүй гү, али болошогүй газарта хэлэһэн үгыень юумэдэ бодоогүй үнгэрбэ.
Моридшье харайлдан, улицаар ябаһан зон зогсолдожо, бүһэсөө дохилдоно.
Пугачев хоёр тээшээ дохижо ябаа һэн.
Минута болоод бидэнэр тосхонһоо гаража, мүлигэр харгыгаар табибабди.
Энэ сагта минии юу һанажа ябаһые таахань бэрхэ.
Хэды час болоод, огтолон алдааб гэжэ һанажа ябаһан инагтайгаа уулзахаа ябанаб?
Тэрэ уулзаха минутаяа уридшалан нюдэндөө үзэн бодоноб...
Ушар байдалай жэгтэй һонин үлхэлдөөн дээрэһээ далдын холбоотой болоһон ба мүнөө минии хуби заяае гартаа барижа ябаһан энэ хүн тухай бодоноб.
Минии инаг нүхэрые абарха гэжэ ябаһан энэ хүнэй түргэн хэрзэгы ба шуһа адхаха дуратай зангынь һананаб!
Пугачев тэрэ басагые капитан Мироновой басаган гэжэ мэдэнгүй ябана; Швабрин хороо бусалжа, хуу хэлэжэ болохо; Пугачев ондоошье аргаар үнэниинь мэдэжэ болохо байна...
Тиигэбэл Марья Ивановна яахаб?
Бэе уруум хүйтэ даажа, үһэм эрзынэ.
Гэнтэ Пугачев минии бодолгые таһалжа, асууба: „Изагууртанай хүбүүн, юун тухай бодолгото болонобта?“
— Минин бодолгото болоогүй ябаха аргагүй, — гэжэ тэрээндээ харюусабаб: ~~~ — Би офицер, дворян хүн байнаб; үсэгэлдэр үшөө шинии урдаһаа тулалдажа ябааб, мүнөө шамтай нэгэ кибиткэ соо ябанаб, минии бүхы наһанай жаргал шинии гарта байна.
„Яагааб, тээ? — асууна Пугачев, — Айдаһаншни хүрэнэ гү?“
— Би нэгэтэ танһаа үршөөл абаһан хүн хадаа, танһаа ганса хайра абахаһаа байтагай, туһа тамжада найдажа ябанам, — гэжэ харюусабаб.
„Ши зүб хэлэнэш, бурхан үзэг, зүб!“ — гэнэ хуурмаг нэрэтэ. ~~~ Ши хараа һэн бэзэш, минии хүбүүд шамайе хёлойжо хараһанииеынь тэрэ үбгэн мүнөө үглөөгүүр шамайе шпион хүн, туршаха хэһээхэ, үлгэхэ алаха ёһотой гэжэ намтай байлдаа; тээ би зүбшөөгөөгүйб, - гээд, Савельич ба татаринда дуулдахагүйгөөр хоолойгоо дооро даража нэмэбэ: ~~~ — шинии стакан архи, шандаган тулуп хоёрые һанажа, ши харанаш, танай ахатанай хэлсэдэгтэл адли би хадаа тиимэ ехээр хүнэй шуһа уудаг хүн бэшэб.“
Би Белогорско крепость абалгые зосоогоо һанабашье; Арсалдаһанай хэрэггүй гэжэ, харюу нэгэшье үгэ хэлэбэ үгыб.
„Нам тухай Оренбургда юу гэлсэнэб ?“ — гэжэ Пугачев нэгэ бага зали татаад асууба.
— Шамтай үзэлдэхэнь бэрхэшэг гэлсэнэ; юу гэжэ хэлэхэб: өөрыгөө мэдүүлжэ шадаа ха юм ши даа.
Хуурмаг нэрэтын нюур дээрэ бэеэ һайрхаһан омогой тэмдэг оробо.
„Тээ! — гэбэ хүхюутэй янзатайгаар: ~~~ — Би гайтайханаар дайлалданаб.
Танай Оренбургда минии Юзеевэй доорохи байлдаан тухай мэдэнэ гү?
Дүшэн генерал алагдаа, дүрбэн арми плендэ абтаа.
Юу гэжэ бодонош? ~~~ Пруссиин хаан намтай хүсэ үзэлсэжэ шадаха гү?“
Энэ дээрмэшэнэй бэеэ һайрхалга намда энеэдэтэй шэнги үзэгдэбэ. ~~~ — Өөрөө юу гэжэ бодонош? — гэбэб, урдаһаань: ~~~ — ши Фридерикые диилэжэ шадаха гүш?
„Федор Федоровичые гү?
Яагаад шадахагүй гэжэ?
Танай генералнуудые би диилэнэ ха юм би, харин тэдэнүүдшье танай генералнуудые сохино шуу.
Мүнөө хүрэтэрөө миниишье зэр зэмсэг заяа һайтай гаралдаад байна.
Болзор үгэг, ганса энээгээр дүүрэхэ гээ гүш, Москвада орохоб.“
— Ши Москвада орохо һанаатай гүш?
— Хуурмаг нэрэтэ, нэгэ бага бодолгото болоод, аали дуугаар хэлэбэ. ~~~ „Бурхан мэдэг!
Минии улица уйтан; зориг намада бага.
Хүбүүдни дан сэсэрхэлдэнэ.
Тэдэнэршье хулгайшад.
Бишни шэхээ хурса барижа байха ёһотойб: түрүүшын боруулганаар тэдэнэрые шинии тархяар өөһэдынгөө хүзүү абарха байха.“
Тиимэл һэн! — гэбэб Пугачевто. ~~~ — Барагтай дээрээ, өөрөө эдэнһээ һалажа эзэн хатанайгаа үршөөлдэ хандаашашни дээрэ бэшэ гү?
— Пугачев гашуудалтайгаар энеэбхилбэ.
— „Үгыдаа, — гэбэ: ~~~ — мүнөө гэмээ наманшалхаа оройтооб.
Намда хайра үршөөл байха үгы.
Эхилһэн янзаараал үргэлжэлхэм.
Яажа мэдэхэб?
Авось шадахаб!
Гриша Отрепьев Москвада хаан болоод һуугаа һэн.
— Мэдэнэгши, тэрэш юугээр дүүргээб?
Тэрээниие сонхоор хаяад, отолжо хэршээд, галдаад. ~~~ үнэһөөрнь пушка һомолоод буудажархёо һэмнай!
„Дуулалши — гэбэ Пугачев нэгэ зэрлиг хүхирүүгээр: ~~~ — Үхибүүн ябахадаа калмык хүгшэнһөө дуулһан үлигэрөө би шамда хэлэхэм.
Нэгэтэ бүргэд турлаагһаа асууба гэнэ: хэлыш, турлааг шубуун, яагаад ши нарата юртэмсэ дээрэ гурбан зуун жэл ябанаш? би яагаад миин гушан гурбан жэл ябана биб? ~~~ — Турлаагынь харюусаба гэнэ: ши амиды шyha хүхэдэг хадаа үсөөн жэл ябанаш, биш ходо зоболгын мяха эдинэб.
Бүргэдынь бодобо: байза биш баһа тэрээгээр хооллоод үзэхэ юм байна.
Тиигээд бүргэд турлааг хоёр ниидэбэ гэхэ.
Ниидэжэ ябатараа үхэһэн мори хараба юм ха, хоюулаа буужа һуубад гэнэ.
Турлааг тоншожол һууна ха.
Бүргэд нэгэ тоншобо, хоёр тоншобо, тиигээд даляа һэбижэ хэлэбэ гэнэ: үгы ха даа, аха турлааг; гурбан зуун жэл соо үхэли эдижэ ябанхаар, нэгэ дахин амиды шyha һopoхом дээрэ, саашань бурхан юу үгэнэб! ~~~ - Ямархан бэ энэ калмык үлигэр."
— Ухаантайхан үлигэр байна! — гэбэб урдаһаань: ~~~ — Теэ, алалга дээрмэдэлгээр байха гэдэг миниихеэр үхэли эдижэ байһанай удхатай байна.
Пугачев нам тээшэ гайхаһан хэбэртэйгээр хараад, юушье харюу хэлэбэгүй.
(Хоюулаа өөр өөрынгөе бодол бодожо абяагүйнүүд болобобди.
Татарнай уйдхартай дуугаа татаба: Савельич облучок дээрээ һажажа, найгажа һууна.
Кибиткэмнай үбэлэй харгыгаар хиидэжэл ябана...
Гэнтэ би Яицка мүрэнэй эгсэ эрье дээрэ шүргэ хашаатай, үндэр хонхотой деревни харабаб... арбан табаад минута болоод бидэнэр Белогорско крепость соо оробобди.
12 б у л э г
ҮНЭШЭН БАСАГАН
Манай яблока жэмэстэ.
Үзүүршьегүй, узууршьегүй адли
Манай княгини басаганда
Эсэгэшьегүй, эхэшьегүй.
Гоёохошье хүниинь үгы даа.
Юрөөхэшье хүниинь үгы даа.
Түрын дуун
Кибиткэмнай комендантын гэрэй крыльцодо тулажа ерэбэ.
Арад зон Пугачевой хонхые танижа, һаараглан хойноһоомнай гүйлдэнэ.
Швабрин крылъцо дээрэ байжа хуурмаг нэрэтые угтаба.
Казагаар хубсалһан, һахалаа ургуулһан байна.
Үзэлөө урбагша ерэжэ Пугачевоо кибиткэһээ буулгалсаад, олон бузагай үгөөр хүндэлһэн баярлаһанаа хэлэнэ.
Намайе хараһаар гэнтэ маргаба, тиигэбэшье, дары бэеэ гартаа абажа, нам тээшэ гараа һарбайн: „А, ши манай болоо гүш?
Үни тиихэ һэнш даа!“— гэбэ.
Би буруу хараад, харюу хэлэбэ үгыб.
Үниингөө танил комнато соо ороходоо, зүрхэмни шэмшэрбэ, ханадань наһа бараһан комендантын диплом, үнгэрһэн сагай уйдхарай эпитафи мэтэ үлгөөтэй зандаа байна.
Урдань хүгшэндөө гэмэрүүлжэ нойроо хүршөөд һажажа һуудаг Иван Кузьмичай диван дээрэ Пугачев ошожо һууба.
Швабрин өөрөө архи аягалаад асаржа үгэбэ.
Пугачев нэгэ хундага уугаад, намайе заажа: „Энэ ноёниие хүндэлэ!- гэбэ.
Швабрин тэрэ подносоо барижа намда ерэбэ, би хоёрдохёо буруу харабаб.
Швабрин айхабтар мэгдэжэ юугээш олохоо болишоод байна хэбэртэй.
Юрэ ухамай хүн хадаа Пугачевой дураа гутанги байһые тухайлһан байгаа.
Тэрээнһээ ехэ айжа, нам тээшэ үлэ этигэһэн янзатай харана.
Пугачев крепостиин байдал тухай дайсанай сэрэг тухай юун гэлсэнэб гэхэ мэтын юумэ һуража абаба: тиигээд, гэнтэ: „Хэлэлши эндээ харуул дооро ямархан басага байлгажа байнаш? харуулал ши намда тэрээнээ?"
Швабрин үхэһэн хүн шэнги хүхэ сагаан болошобо.
Эзэн хаан, — гэбэ шэшэрһэн хоолойгоор: ~~~ — эзэн хаан, тэрэ басаган харуул дооро бэшэ... тон үбэшэн... дээдэ комнато соо хэбтэнэл.
„Абаашыш даа намайе тэрээндээ,“ — гэбэ хуурмаг нэрэтэ һууриһаа бодожо.
Абаашаагүйдэ аргагүй болобо.
Швабрин Пугачевые дахуулжа Марья Ивановнын комнато өөдэ гараба.
Би ябалсабаб.
Швабрин гэшхүүр дээрэ зогсобо.
„Эзэн хаан, — гэбэ: ~~~ — Та намһаа дуратай юумээ эрихэ эрхэтэйт, тээ бусад хүниие һамганайм унтадаг газарта оруулха үгые захирыт. ~~~ “
Минии хамаг бэем шэшэрбэ; — А, ши гэрлээб шии! — гээд, Швабриниие, таһа татан алдажа байбаб.
„Ааляар бай! ~~~ — Пугачев намайе зогсообо: ~~~ — Энэ минии хэрэг.
Зай ши гэжэ Швабринда хандаба: ~~~ — бү сэсэрхэ, бү һүрхэйтэ: һамганшни гү, али бэшэ гү би тэрээндэш дуратай хүгөө оруулхаб.
Изагууртанай хүбүүн намайе дахаад яба!“
Комнатын үүдэндэ ерээд Швабрин баһа зогсожо таһалдаһан хоолойгоор хэлэбэ: „эзэн хаан, тэрэтнай ехээр халуураад, гурбадахи хоногоо забһаргүй дэмыржэ байна гэжэ би танда уридшалан дуулгаха ёһотой байнаб."
— Неэ! — гэбэ Пугачев. ~~~ Швабрин карманаа уудалан, — түлхюурээ абангүй хүрэжэ ерээб! — гэбэ.
Пугачев үүдынь хүлөөрөө үтихэлбэ, суургань хиидэжэ, үүдэншье неэрэжэ бидэ оробобди.
Би харан сасуу, сошожо хүдэлхоо болибоб.
Пол дээрэ, таряашан басаганай хахархай платьетай Марья Ивановна, хүхэ сагаан, туранхай, үһэниннь задаржа буршалдашаһан һуужа байба.
Урдань кубшинатай хара уһан, зүһэмэг хилээмээр хабхалаатай.
Намайе хараһаар гэнтэ залд гэжэ, хашхаржа орхибо.
Би тиихэдэнь яагааш биб — мүнөө һанана үгыб.
Пугачев Швабрин тээшэ хаража, гашуунаар энеэбхилээд: „һайн лазаретэтэй байнаш!—гэбэ.
Һүүлээрнь Марья Ивановнын хажууда ерэжэ: „хэлэл ши, басаган, юунэй түлөө эрэшни шамайгаа хэһээгээб? ямар гэм эрынгээ урда хээб ши?“
— Минин эрэ! — гээд басаган дабтана: ~~~ — Энэ хүн минии эрэ бэшэ.
Би хэзээшье энээнэй һамган болохогүйб!
Намайе абараагүй һаань, үхөө һаам намда дээрэ, би үхэхэб."
Пугачев ууртайгаар Швабрин тээшэ хаража: „А, ши намайе мэхэлхэ байбаш!“ — гэбэ: ~~~ — Ойлгоно гүш, золиг, ямар хэһээлтэдэ орохо болоод байһанаа."
Швабрин үбдэг дээрээ унаба.
Энэ минутада минии зосоо үрнин бадаран уур сухал үзэн ядалга, энэ хүниие дооро хараха мэдэрэлдэ дүлиирбэ.
Бодхуул казагай хүлдэ мухарижа хэбтэһэн дворян хүниие харахадаа, би зэбүүржэ байгаа һэм.
Пугачев зөөлэрбэ.
„Түрүүшын удаа үршөөбэб“— гэбэ Швабринда: ~~~ — тиихэдээ мэдэ, баһа гэм хээ haашни энэ ябадалшни тоодо оролсохо гээшэ.“ — Һүүлээрнь Марья Ивановнада хандажа элэнсэгээр хэлэбэ: „Гар, һайхан басаган: би шамда эрхэ сүлөө хайралнаб.
Би эзэн хаан гээшэб.“
Марья Ивановна түргэн урдаһаань хараад, урдамни минии эхэ эсэгые алаһан хүн байна гэжэ таажа орхибо.
Хоёр гараараа нюураа бүглэжэ мэдээгүй унаба.
Би даб гэжэ барибаб, энэ минутада минии хуушанай танил Палаша ехэ зүрхэтэйгөөр комнато соо орожо ерээд, өөрынгөө барышниин хойноһоо харууһалжа эхилбэ.
Пугачев комнатоһоо гаража, гурбуулаа гостинна соо оробобди.
„Зай, изагууртнай хүбүүн юун бэ?—гэжэ Пугачев энеэжэ хэлэбэ:
— һайн басагыеышни абарбабди!
Юун гэжэ бодонош, попто элигээжэ зээ басагынь венчатлуулаа һаамнай яахаб?
Би худын түрүү болохоб. ~~~ Швабримнай худа болохо: сэнгэхэбди — воротагаа хаахабди!"
— Юунһээ би далдираа һэн быб тэрэмни болошобо. ~~~ Швабрин Пугачевой дурадхалые дуулаһаар мэдээ табин сухалдаба: „эзэн хаан! — гэжэ зэбүүрэн хашхарба: ~~~ — би гэмтэйб, би танда худалаар хэлээб Гриневшье таниие мэхэлжэ байна.
Энэ басаган мүнөөхи попой зээ басаган бэшэ; энэтнай эндэхи крепость абалганда толгойн саазада ороһон Иван Мироновой басаган."
Пугачев нам тээшэ гал нюдөө эрьюулбэ: ~~~ — „Энэтнай үшөө ямар ушартайб?" — гэжэ ехэ гайхажа намһаа асууба.
- Швабрин шамда зуб хэлэнэ, — гэжэ би баһа эрид харюусабаб.
„Ши намда тэрэ ушарые хэлээ үгыш“ — гэбэ Пугачев шарайгаа барылгаба.
— Өөрөөшье бодоод үзыш, — гэбэб би урдаһаань: ~~~ — шинии хунуудэй байтар Мироновой басаган амиды гэжэ соносхоходо болохо байгаа гу?
Тэдэнэр энэ басага эдихэ байгаа ха юм.
Юуншье энэ басага абаржа шадахагуй байгаал!
Пугачев энеэжэ, — „тэрэшье зубтэй, — гэбэ: ~~~ — Минии архинша хубууд энэ унэшэн басага хайралхагүй һэн, кум-попадья тэдэниие мэхэлжэ һайн юумэ хээ байна!"
— Дуула! ~~~ — һайн болоод байхынь хаража хэлэбэб.
— Хэн гэжэ шамайе нэрлэхэеэ мэдэнэ угыб, мэдэхэш дурамгуй...
Шинии намда хүргэһэн аша туһышни амяарааш харюулхадаа баяртай байхымни бурхан хаража байна.
Ши намда туһа хургэдэг хун.
Эхилһэн янзаараа һуүлдэнь хургэ: намайе, хайрата унэшэн тэрэ басагантайм бурханай зааһан замаар, хайшамнайшье таби.
Бидэнэр шинии хаанашье ябаа һаа, ямаршье ушаралда дайрагдаа һаашни, шинии нугэлтэ һүнэһэ абаруулхын тухай бурханда мургэжэ ябахабди.
— Пугачевой һүрэтэ хатуу зурхэн уярһан хэбэртэй болобо.
— „Шиниихеэр болог лэ даа! — гэбэ: ~~~ — Саазалхал һаа саазалха, хайралхал һаа хайралха: минии гурим иимэ.
Сэбэрхэн басагаа бэедээ абаад: дуратай газартаа абааша, бурхан таанарта дура зохил хайрлуужа!" — гээд, Швабрин тээшэ эрьежэ: ~~~ — Минии эрхэ дооро байгаа бухы застава, крепостьнууд соогуур ябахын пропуск угэ гэбэ.
Швабрин угтаа һалашоод, модон болошоод худэлэнгуй байба.
Пугачев крепость шалган харахаа ошобо.
Швабрин харгышалжа ошолдобо; би ябахаа тухеэрхэм гэжэ хэлэбэб.
Дары дээдэ комнатодо гарабаб.
Үүдэнь хаалгатай байба.
Би тоншобоб.
— „Хэн бэ тэндэ?“ — гэжэ Палаша асууба.
Би бэеэ нэрлэбэб.
Марья Ивановнын инаг зохидхон абяан үүдэнэй саанаһаа дуулдаба.
„Байгты, Петр Андреич!
Би хубсаһаа һэлгүүлжэ байнаб.
Акулина Памфиловнында ошогты; би энэ сагаараа тэндэтнай ошохоб.
Би угынь дуулажа, Герасим попой гэртэ ошобоб...
Өөрөө, һамганиинь намайе угтажа гуйлдэжэ гараба.
Савельич тэдээндэ уридшалан дуулгаһан байгаа.
„Мэндэ, Петр Андреич! — гэнэ попой һамган: ~~~ — Бурхан маниие баһа уулзуулба.
Хэр байнат?
Бидэнэршье удэр бури танаа дурдажа һуугаабди.
Марья Ивановнамнай тан угыгөөр олон юумэ узөө даа, хайрата басаган!
Үгы, хэлыт, хайшан гэжэ та Пугачевтой һайн болообта?
Яажа тэрэтнай танаа саашатнай харуулаагуй гээшэб?
Тиимэ хоротой муухай хүн аад, иимэшье байһаниинь һайн байна даа!"
— Хүрөө, хугшэн, — гэжэ Герасим поп угыень таһалба: — Мэдэһэнээ хуу бү шаша.
Олон үгөөр урда орохогуйш.
Петр Андреич! орогты, орожо хайрлагты.
Үни сагайш уулзаагуйбди.
— Попой һамган бии юумээрээ намайе хундэлжэ эхилбэ.
Тэрэ зуураа, дуу таһалангүй ярина.
Швабрин Марья Ивановные намда угэгты гэжэ хайшан гэжэ тэдэниие баалаһан, Марья Ивановнын уйлаһан, эдэнһээ таһарха дурагүй байһан; хайшан гэжэ Марья Ивановна, Палашкатайгаа (энэшни уряднигые өөрынгөө үгэ дооро хатаруулдаг солбон бэрхэ басаган) ходо холбоотой байдаг һэн, яажа тэрэ басаган Марья Ивановные аргадажа намда бэшэг бэшүүлээ һэм гэхэ мэтын юумэ намдаа хөөрэбэ.
Би өөрынгөө ээлжээндэ, өөрынгөө түүхые тобшохоноор хэлэжэ угэбэб.
Пугачев худал хэлэһынь мэдээ гэжэ дуулахадаа поп попадья хоёр хэрээһэлжэ мүргэбэ.
„Бурханаймнай хүсэн мантайгаа! — гэжэ Акулина Памфиловна: ~~~ — Ай бурхан энэ үүлэ манаһаа алад гаргыш.
Ай даа Алексей Иванович! ~~~ Юу хэлэхэб: һайн галуун!”
— Энээхэн минутада үүдэн неэгдэжэ, Марья Ивановна сагаан шарай дээрээ, энеэдэтэй болоһон орожо ерэбэ.
Үнөөхи таряашан эхэнэрэйгээ платье тайлажа хаяһан, урданайхяараа сомор зохидхоноор хубсалһан байна.
Би гарынь шанга адхаад, үни удаан нэгэшье үгэ хэлэжэ шадаба үгыб.
Хоюулаа сэдьхэлээ дүүрэһэн дээрэһээ аниргүйнүүд байбабди.
Манай гэрэй эзэд бидэндэ хэрэггүй болоһоноо мэдэжэ манаа орхибо.
Хоюулханаа үлэбэбди.
Хамаг юумээ хуу мартажархиһан Хоюулаа дуугаралсанабди, хэлсэхэ юумнай барагдабагүй.
Марья Ивановна крепостиин абтаһанаа хойшо яаһан хээһэнээ хуу намда хэлэбэ: өөрынгөө байдалай хэр аймшагтай байһые, зүдэг Швабринай ямар хэһээлтэ хабшалтада оруулһые хэлэбэ.
Бидэнэр урдынгаа жаргалтай сагые һанаад үзэнэбди...
Хоюулаа уйлалдаабди...
һүүлдээ бинь өөрынгөо түсэб хэлэжэ үгэбэб.
Пугачевой мэдэлдэ, Швабринай захиралта дооро байгаа манай крепостьдэ үлэхын аргагүй.
Хүрөөлэгдөөд, хамаг ядаралые амасажа байгаа Оренбург город тухай һанажашье болохогүй байгаа.
Тэрээндэ мүнөө дэлхэй дээрэ нэгэшье түрэл хүн үгы байгаа.
Минии эхэ эсэгын байгаа деревнидэ ошоё гэжэ би дурадхабаб.
Түрүүшээр маргаба: минии эсэгын дурагүйе мэдэхэ байһан аад айдаһаниинь хүрэнэ.
Би һанааень амаруулбаб.
Эхэ оронойнгоо түлөө үхэһэн, габьяата хүнэй басагые хүлеэн абаха гэдэгые минии аба хадаа зол ба халуун уялгамни гэжэ тоолохыень би мэдээб.
— Инаг һайхан, Марья Ивановна! — гэбэб һүүлээрнь.
Би шамайе өөрынгөо һамган гэжэ тоолоноб.
Гайхалтай эрхэ нүхэсэл бидэ хоёрые һалашагүйгөөр нэгэдүүлбэ: дэлхэй дээрэ ямаршье юумэн мании мүнөө һалгааха үгы.
Марья Ивановна минии үгые ямаршье хуурмаг хирүү зангуй ба ямаршье үлүү дутуу үгэ үгыгөөр эгээлын зохидоор сонособо.
Хуби заяамнай миниихитэй мүнөө холбогдобо гэжэ мэдэһэн байгаа.
Тиигэбэшье минии эхэ эсэгын зүбшөөгөө һаа һамганшни болохоб гэжэ дабтан хэлэбэ.
Бишье урдаһаань арсабагүйб.
Тиигээд хоюулаа үнэн зүрхэнһөө, халуугаар таалалдабабди, тиигээдшье бидэ хоёрой хоорондын ябадал сүм шиидэбэ.
Час болоод урядник ерэжэ. ~~~ Пугачевой шаазгай һабараар гараа табиһан пропуск үгөөд, тэрээнэй зүгһөө намайе тэрээнэйдэ уриба.
Ошоходом харгыдаа бэлэн болошоод байба.
Ганса намһаа бэшэ хамаг зондо шунахай араатан, хоротон байһан энэ аймшагтай хүнһөө таһарха гэжэ байхадаа юу һанажа байһанаа тайлан хэлэжэ шадахагүй байнаб.
Үнэниинь хэлэхэдэ яахаб.
Энэ минутада тэрээндэ тон ехээр һайниие һанажа байгаа һэн.
Тэрээниие мүнөө ударидажа байгаа хортонойнь дундаһаа һуга татажа, сагай барагта тархииень абархые халуун зүрхэнһөө хүсөө бэлэйб.
Манай хажуугаар һаараглажа байһан Швабрин ба арад зон өөрынгөө зүрхэндэ байгаа һаналые хуу хэлэхым һаатуулаа һэн.
Хани нүхэд зандаа таһарбабди.
Пугачев зон соо Акулина Памфиловные харажархёод, хургаараа занажа, һүртэйгөөр эмнибэ, тиигээд кибиткэдээ һуужа, Бердэ тээшэ ябахые захирба, моридойнгоо даб гэжэ абахада, баһа нэгэ кибиткэһээ бултайжа намда хашхарба: „Баяртай, изагууртанай хүбүүн!
Харин нэгэтэ харалсаха бэзэбди.“ — Үнөөрөөшье харалсаа һэмди, тээ ямар байдалдаб!..
Пугачев ябаба.
Би үни удаан холодон ошоһон тройкын хойноһоо сагаан тала уруу хараад байбаб.
Арад зоншье тараба.
Швабрин үгы болон ошобо.
Би попой гэртэ бусабаб.
Манай мордолгоной бэлэдхэл дүүрэһэн байба; Би удаарха дурагүй байбаб.
Манай хамаг зөөри комендантын хуушан повозко соо багтаһан байгаа.
Ямщигууд саг дары моридоо хүллэбэ.
Марья Ивановна церковник хойно хүдөөлэгдэһэн эхэ эсэгынгээ могилодо ошобо.
Минии үдэшэжэ ошохо гэхэдэ гансаараа ошохом гэжэ гуйгаа һэн.
Хэды минута болоод аалихан нюдэнэйгөө нёлбоһо асхаһаар бусажа ерэбэ.
Повозкошье үгтэһэн байба.
Герасим поп һамгатаяа крыльцо дээрэ гараад байна.
Гурбуулаа кибиткэдээ һуубабди: Марья Ивановна, Палашатаяа, баһа би, Савельичнай облучок дээрэ гараба...
„Баяртай, Марья Ивановна, басагамни!
Баяртай, Петр Андреич, тунгалаг һайхан соколни!“ — гэнэ һайн зантай попадья: ~~~ — „һайн ябагты, та хоёрто бурхан жаргал үгэхэ!“
Бидэншье ябабабди.
Комендантын гэрэй сонходо Швабринай байхые харабаб.
Нюурынь барыжа сухалтай.
Усадхаһан дайсанаа элэглэн хүхихэ дуран намда үгы дээрэһээ ондоо тээшээ хараад гарабаб.
Һүүлээрнь крепостиин воротаһаа гаража, хэзээшье дахин бусахагүйгөөр Белогорско крепость орхин ошобобди.
13 б у л э г
АРЕСТ
Бу уурлагты, сударь: албанайгаа уялгаар
Би, энэ сагтаа таниие түрмэдэ абаашаха ёһотойб
— Болоно, би бэлэнби, тиихэдээ танда найданаб,
Хэрэгымни түрүүшээр ойлгуулха бэзэ гэжэ.
Княжнин.
Үглөөгүүрнь айхабтараар минии hанаа үбэдхөөн зобоожо байһан инаг басагантаяа иигэжэ гэнтэ нэгэдээд ябахадаа, би үшөө өөрынгөө бэедэ этигээгүй, энэ болohон хэрэг миин хооһон зүүдэн гээшэ ха гэжэ һанажа ябабаб.
Марья Ивановна бодолгото болоһон, нэгэ нам тээшэ, нэгэ харгы уруугаа хаража ябана, ажаглахада, гүйсэд үшөө ойлгожо, мэдээ ороогүй хэбэртэй.
Абяа аниргүйнүүд ябанабди.
Манай зүрхэ сэдьхэл дан ехэтэ эсэһэн байгаа.
Ойлгомжогүй хоёр час шахам үнгэрөөд, баһа Пугачевой мэдэлдэ байһан дүтын крепостьдэ opoшоһон байбабди.
Тэндээ моридоо һэлгэбэбди.
Мэгдүүгээр моридоо хүллэжэ, тэндэ Пугачевой комендант болгожо табиһан һахалтай казагай яараха хүндэлхыень ажаглахада, ямщигай шалиг үгэ дээрэһээ намайе ордоной дэргэдэхи временщик гэжэ һанаһан байба.
Саашаа мордобобди.
Боро хараан боложо эхилбэ.
Нэгэ заахан городто дүтэлжэ ерэбэбди, һахалтай комендантын хэлэһэн ёһоор, тэндэ хуурмаг нэрэтын сэрэгтэй ниилэхэеэ ерэжэ ябаһан хүсэтэй отряд байралжа байһан байгаа.
Маниие харуулшад зогсообо.
Хэд ябанад! гэжэ асуухадань, манай ямщик шанга хоолойгоор харюусаба. ~~~ — „Эзэн хаанай кум, эхэнэртэеэ!"
—Олон гусарнууд гэнтэ хараал шэрээл болон намайе тойрошобо.
„Гара, шүдхэрэй кум! — гэбэ намда хятагар һахалтай вахмистр. ~~~ — „Одоол шамда, гэргэтэйшни бани үзүүлхэмнай ха юм".
Би кибиткэһээ гаража, —„намайе начальнигтаа абаашагты!" — гэжэ эрилтэ хэбэб.
Офицерэй байхые хараад, солдадууд хараал шэрээлээ зогсобод.
Вахмистр намайе майорто абаашаба.
Савельич намһаа гээгдэнэ үгы, хамар дороо гэмэржэ ябана: „Тиимэл ха һэн, эзэн хаанай кум!
Гал сооһоо гараад дүлэн соо орохо гэжэ...
Бурхаан!
Юугээрээ энэмнай дүүрэгшэ ааб?“
— Кибиткэмнай манай хойноһоо һажалуулна.
Таба минута болоод, ялгар гэрэлтэй заахай гэртэ ерэбэбди.
Вахмистр, намайе харуулшандаа орхёод, нам тухай мэдүүлхээ оробо.
Тэрэ дары бусажа ерээд, — „ноён майор хадаа таниие хүлеэхэ сүлөөгүй байна, өөрыетнай острогто абаашажа хараха, һамгыетнай эндэ оруулха гэжэ захирба" — гээд соносхобо.
— Юу гэнэ гээшэбта? — гэжэ би галзууран хашхарбаб.
— Тэрэшни дэмырээ гү?
Минии мэдэхэ аргагүй, ноён офицер! — харюусана: ~~~ — Вахмистр хадаа: Гансал, ноён, та, ноён офицерые острогто абаашажа хааха, танай хатаниие ноён майорто харуулха гэжэ - захираал даа, ноён офицер!
Би крыльцо өөдэнь даб гэжэ гарабаб.
Харуулшад намайе барихаш гэжэ забдаагүй, би сэхэ комнато уруунь гүйжэ оробоб, тэндэнь зургаан гусарай офицернүүд банк табин наадажа һууба.
Майор картаа хубаажа һууба.
Нюурынь хараһаар урдань симбирскэ трактир соо намайе нэгэ хунжаһан Иван Иванович Зуриниие танижархиходоо гайхаһан гээшэмни!
— Болошотой гээшэ гү? — би хашхарбаб:
- Иван Иванович ши гүш?
— Ба, ба, ба, Петр Андреич!
Ямар хуби заяагаар?
Хаанаһаа гээшэб ши?
Мэндэ нүхэр.
Карта табюулха дуратай хаяаш?“
— Һайн даа!
Намда нэгэ һайн байра үгэхые захирыш.
,,Юун шамда байра?
Нам даа байгыш“.
— Аргам үгы, биш ганса бэшэб.
„Тиигэбэл нүхэрөөшье эндэ уруулыш!
— Би нүхэртэй бэшэб, би... эхэнэр хүнтэйб.
„Эхэнэр хүнтэй!
Хаанаһаа тэрээниие дэгээдээбши?
Эһээ, ахатан!"
(Гээд, Зуринай ехэ наадатайгаар эшхэрхэдэ, бэшэдынь булта ташаганаса энеэлдэбэ, би маргажа улайшабаб).
„Зай, - гэнэ Зурин, — „тиигээ һаа аргагүй.
Байра шамда олохоб.
Ямар мууб...
Бидэш урданайхяараа найрлаха бэлэйбди...
Гэй! хүбүүд!
Пугачевойнгоо кум басага юундэ мүнөө болотор асарна үгыбта?
али үсэрхэнэ гү?
Тэрээндээ бү ай гэжэ хэлыт: баримнай сэбэр хүн! доромжолхо үгы гээд, тиигээд һайнаар шэлэ дээрэһээнь баригты.
— Ши яагаабши иихэдээ? — гэбэб Зуринда:
— Юун Пугачевой кум басага?
Тэрэш алуулһан капитан Мироновой басаган шуу.
Би тэрээниие пленһээнь гаргаад, абынгаа деревнидэ абаашажа ябаналби, тэндээ орхихоб.
„Юун! тиихэдээ тугаар шам тухай эндэ мэдүүлээ гү?
Байлши! ~~~ Энэш иихэдээ юуб?
— Һүүлдэ хэлэхэб.
Мүнөө, бурхан үзэг, тэрэ хайрата басаганай һанаае заһыш, шинии гусарнууд ехэтэ айлгаал.
Зурин тэрэ дары захиралта гаргаба.
Марья Ивановнын ойлгомторгүй ябадалһаа иимэ эндүүрэл болобо гээшэл хүлисэгты гэжэ өөрөө газаа гаража хэлээд, город соо эрхим байра оложо оруулхые вахмистрдаа захирба.
Би тэрээнэйдээ хонохоо үлдэбэб.
Бидэнэр ужиналбабди, һүүлээрнь хоюулаа улэхэдөө өөрынгөө хамаг ябадалые хөөрэжэ үгэбэб.
Зурин ехэ анхаралтайгаар намайе шагнаба.
Хэлэжэ дууһахадам, тархяа һэжэржэ хэлэбэ: „Энэш хуу, һайн: гансал муу, яагаад шүдхэр шамай гэрлүүлхэ гэбэб?
Би, үнэн һанаатай офицер хүн байнаб шамайе мэхэлхэ дурам угы, намдаа этигэ, гэрлэлгэн гээшэшни дэмырэл гээшэл.
Зай һамгантайгаа носолдожо, үхибүүдээрээ бүүбэйдэлдэжэ ши хаана ябахабши?
Эй нёлбол даа!
Минии үгые дуулажа, капитанайнгаа басаганһаа һалыш.
Симбирскэ ошохо харгы сэбэрлэгдээ, сүлөө болоо.
Үглөө үдэртөө гансаарайень гэртэхиндээ ябуула, ши өөрөө минии отрядта үлдэ.
Оренбург бусаһанайш хэрэггүй.
Баһа бунтшадай гарта ороо һаа, дахин гарахааб ши?
Тиихэдэ инаг дуранайшни уймар өөрөө һалажа хуу саашаа гараха".
Би тэрээнэй хэлэһые дүүрэн зүбшөөгөөш үгы һаа, зүгөөр албанайгаа уялгаар император хатанайгаа сэрэгтэ байлсаха ёһотойб гэжэ һанаһан байгааб.
Би Зуринай хэлэгшээр Марья Ивановнаяа деревнидээ ябуулжа, өөрөө отрядтань үлэхэ гэжэ шиидэбэб.
Савельич хубсаһыем тайлахаа оробо, үглөөдэр Марья Ивановнатайгаа замда мордохоор бэлэн бай гэбэб.
Үбгэн үсэрхэхөө һанаба.
„Яагаабши, сударь?
Яагаад би шамайгаа орхихо биб?
Хэн шинии хойноһоо харууһалхаб?
Шинии эхэ эсэгэшни юу гэхэб?
Би дядиингаа үсэд зан мэдэхэ хадаа, зохид һайнаар аргадажа, үгэдөө оруулха гэбэб.
— „Минин хани нүхэр, Архип Савельич! — гэбэб: ~~~ — Бү буршииш даа, намдаа һай хыш.
Эндэ байхадам намда зараса хэрэггүй харин Марья Ивановнын шамгүйгөөр мордоо һаа, би һанаа амар байхагүй шууб.
Ши тэрэ басага харууһалхадаа, ши намайешье харууһална гээшэлши, юундэб гэхэдэ, би эрхэ нүхэсэлэй һайн болоходо, һаяар тэрээнтэй гэрлэхэ гэжэ шиидээд ябана хаямбиб.“ ~~~ Гэхэдэм. ~~~ Савельични хэлэшэгүй ехэ гайхаһан хэбэртэй, гараа һарбагад гүүлжэ: ~~~ — „гэрлэхэ! - гээд дабтан хэлэнэ: ~~~ — Үхибүүмни гэрлэхэ гээл!
Үгы, абашни юу гэхэб, эжышни юу гэжэ һанаха юм?
- Зүбшөөхэ, заабол зүбшөөхэ, — гэжэ харюусабаб. ~~~ — Марья Ивановные харахадаа.
Би шамадашье найдана гээшэб.
Аба, эжы хоёрни шамда этигэдэг: ши манай зууршамнай болохош, зүб гү?
Үбгэнэй зосоо уярба.
„Ох, эзэн минии Петр Андреич! — гэнэ: Ши дан эртэ гэрлэхэ гэжэ бодоо байнаш, тиигэбэшье, Марья Ивановна айхабтар һайн зантай барышни даа, тэрээниие алдаа һаа нүгэл.
Шиниихеэр болог лэ даа.
Тэнгэриин хүүхышни абаашахаб, үдэшэхэб, иимэ басаганда энжэшье хэрэггүй гэжэ шинии эхэ эсэгэдэ богоол битнай хэлэхэ шууб!“
Би Савельичдээ, һайниие хүргэжэ, Зуринтай нэгэ комнато соо унтахаар хэбтэбэб.
Сэдьхэлээ хөөрэһэн, халуусаһан бинь шашажа хөөрэшэбэб.
Зурин түрүүшээр ехэ дуратайгаар намтайгаа ярилдаба, тиигээд үгэнь үсөөн ба холбоогүй боло болоһоор, һүүл дээрээ нэгэ асуудалдам харюусахын орондо, хурхираан эшхэршэбэ.
Биш абяагүй боложо удалгүй тэрэшэлэн болошобоб.
Үглөө үглөөгүүрнь эртэ, би Марья Ивановнадаа ерэжэ юу гэжэ бодоһоноо хэлэбэб.
Марья Ивановна минии һаналые үнэтэй дээрэ абажа, дары зүбшөөбэ.
Зуринай отряд тэрэ үдэртөө городһоо гараха байгаа.
Удаархын аргагүй.
Би тэндээ Марья Нвановнаяа Савельич үбгэндөө даалгажа, эхэ эсэгэдээ бэшэһэн бэшэгээ үгөөд, таһарбаб.
Марья Ивановна уйлажа аалиханаар намдаа хэлэбэ: ,,Петр Андреич, баяртай яба! ~~~ Хойшодоо харалсаха гүбди, үгы гү, ганса бурхан мэдэхэ: тиихэдээ, би танине наһан соогоо мартахагүйб. ~~~ Үхэхэ хүрэтэрөө ганса шамайе зүрхэндөө хадагалжа ябахаб!“
Би харюудань юушье гэжэ хэлэжэ шадаба үгыб.
Улад маниие тойробо.
Би тэдэнэй байхада, ухаан зүрхым долгилуулжа байгаа хамаг мэдэрэлээ гарган хэлэжэ шадахагүй байбаб.
Һүүлээрнь тэдэнэрни мордобо.
Би Зуринайда бусажа ерэбэб, уйдхартай үгэ дуугүй байхадам Зурин намайе хүхюутэй болгохо гэжэ оролдобо, бишье уйдхараа тарааха дуратай байгааб: бидэнэр тэрэ үдэрөө шууяатай солгёоноор үнгэргэжэ, үдэшэнь ябадалдаа мордобобди.
Февралиин һүүл боложо байгаа.
Сэрэгэй захиралтануудай дүүргэлтые һаатуулжа байгаа үбэл үнгэржэ байһан үедэ, манай генералнууд эбтэй сохилто бэлдэжэ байгаа һэн.
Пугачев Оренбургын хажууда байһаар зандаа.
Тэрэ үедэнь манай отрядууд нэгэдэжэ, зүг бүхэнһөө хоротоной уурхайда дүтэлжэ ябаба.
Бунталһан деревнинүүд, манай сэрэгые харааһаар мэдэл дооромнай ерэжэ оронод, дээрмэшэдэй шайканууд хаа газар манһаа тэрьелжэ, дүтын сагта, хуу һайнаар дүүргэхын хараатай болобо.
Удалгүй князь Голицын Татищевай крепостиин доро Пугачевые бута сохин, уладуудыень тараажа, Оренбург город сүлөөлбэ. ~~~ Бунтда һүүлшын, эрид шанга сохилто үгэһэн шэнги болобо.
Тэрэ үедэ Зурин үймэһэн башкирнуудай шайкын урдаһаа ябуулагдаһан байгаа, харин тэдэнь манда харагдахаһаа урид, таража үгы болоһон байгаа.
Уһа мүрэн үерлэжэ, харгы зам ябашагүй болон харагдаба. ~~~ Хабарай caг маниие нэгэ татар деревнидэ асаржа хааба.
Дээрмэшэд ба зэрлиг зонуудаар дайлалдаха энэ уйдхарта жэжэ дайн, һаядаа дүүрэхэнь гэжэ бодоходоо ажалгүй бидэнэр һанаагаа заһаад байбабди.
Тиигэбэшье, Пугачев баригдаагүй байгаа.
Сибириин заводууд дээрэ бии боложо, тэндэ шэнэ хүнүүдые бэедээ хуряагаад, баһа хорото хэрэгээ эхилнэ.
Тэрээнэй илалтатай ябадал тухай баһа абяан тараба.
Сибириин крепостьнүүдые һүйдхэбэ гэжэ дуулабабди.
Удалгүй Казань город эзэлээд, Москва орохоор ябана гэлсэжэ, дорой бунтавщигай хүсэгүй болоһондо найдаад, һанаамар һажажа байһан сэрэгүүдэй начальнигууд баһа амаргүй болобо.
Зурин Волга гаталжа гарахын захиралта абаба.
Манай поход ба дайнай ямараар дүүрэһэниие би эндэ дэлгэрэнгыгээр бэшэхэ үгыб.
Ядарал зоболон хизаартаа хүрөө һэн гэжэ тобшоор хэлэхэ байнаб.
Хаа газарта засаг захиргаан үгы болоһон. ~~~ Помещигүүд ой тайгаар бэеэ нюудаг байгаа.
Дээрмэшэдэй шайканууд хаа газар хорото хэрэг үйлдэнэ, тусгаар отрядай начальнигууд өөрынгөө дураар саазалдаг, үршөөдэг болоһон, юрэ гал түймэртэ ороод байһан үргэн хизаарай байдал аймшагтай һэн...
Ухаа удхагүй, хайр найргүй, ородой бунт бурхан намда бү харуулһай!
Иван Иванович Михельсондо намнуулжа, Пугачев тэрьелбэ.
Удалгүй бута xyу булта сохигдобо гэжэ дуулабабди.
Һүүлээрнь хуурмаг нэрэтэ баригдаба, походоо зогсоогты гэжэ мэдээ Зурин абаба.
Дайншье дүүрэбэ.
Одоол гэртээ харихадам болохо болоо.
Марья Ивановнаяа хаража тэбэрхэб гэжэ һанахадаа баяр зосоом бадарба. ~~~ Марья тухай ямаршье мэдээ абаагүй байгааб.
Би үхибүүн шэнгеэр дэбхэрнэб.
Зурин энеэжэ, мүрөө хабшажа хэлэнэ. ~~~ „Угы даа, шамда һайн юумэ болохо үгы!
Гэрэлбэл миин дэмы газар хосорхош!"
Тиибэшье, жэгтэй мэдэрэл минии баярые һүрдүүлнэ, эды, олон гэмгүй хүнүүдэй шуһаар бэеэ будаһан, хоротон тухай, тэрээниие мүнөө хүлеэжэ байгаа толгойн сааза тухай бодоходоо эзэлэнгүй һанаамни зобоно!—„Емеля, Емеля! - гэжэ һанаата болон бодоноб. — юундэшье нэгэнэй жадын үзүүртэ ороогүй, картеч һомондо ороогүйбши даа.
Тэрээнһээ дээрэ юумэ олохогүй байгааш.
— Яахабши.
Тэрээн тухай бодоходоо, минии наһанай нэгэн аюумшагта үедэ амиимни абарһан минии инаг басагые муухай Швабринай гарһаа гаргажа үгэһыень ходо һананаб.
Зурин намда табилга угэбэ.
Хэды хоноод би дахин өөрынгөө гэртэхин соо орожо, өөрынгөө Марья Ивановные үзэхэ болобоб...
Гэнтэ хүлеэгдээгүй аянгын hoмон намайе дайраба.
Мордохо гэһэн үдэртэм, ябахаяа байтарни Зурин гартаа саарһа бариһан, ехэ һанаагаа зобонги янзатай гэртэм орожо ерэбэ.
Нэгэ юумэн минии зүрхэ хадхаба.
Минии айдаһам хүрэбэ, өөрөө мэдэнэгүйб, юунһээшье болоһониие.
Ороһоор минии деньщигые гаргажа намда хэрэгтэйб гэбэ.
Юун бэ? — би мэгдүүтэй асуубаб.
— „Заахан аягүй юумэ болоо, — харюусана, саарһаа намда үгэжэ, — унша би һаяхан абааб.
Би уншабаб: Тэрэнь намайе хаанашье ябааһаамни барижа, дары Пугачевой хэрэг тухай томилһон мүшхэлтын комиссида. ~~~ Казань город ябуулагты гэһэн нюуса захиралта байба.
Саарһань арай гарһаам унан алдаба.
„Яахашье аргагүй! — гэбэ Зурин: Захиралтые дүүргэхэ минии уялга.
Шинии Пугачевтой хани боложо гүйлгэлдэһэн тухай нэгэ аргаар засагай газарта дуулдаа гээшэ ааб даа.
Энэ хэрэг ямаршье һүүлгүй, дүүрэхэ бэзэ, ши комиссиин урда үнэнэй олохо бэзэш гэжэ найданаб.
Бү горидо, яба.“
Минин һэшхэл сэбэр байгаа, би судһаа айгаа үгыб, тиигэбэшье, инагтайгаа золгохо минутамни, магадгүй, хэдэн һараар хойшолбо гэжэ һанахадаа зосоом муу болоо һэн.
Тэргэншье бэлэн болоһон байгаа.
Зурин нүхэрэй хубяар намтайгаа баярые хэлэлсэжэ таһарба.
Намайе тэргэ соо һуулгаба.
Һэлмээ һугалжа бариһан хоёр гусарнууд намтай һуулдаба, тиигэжэ би ехэ замаар мордобоб.
14 бүлэг
СУД
Зоной хэлэн —
Далайн долгин.
Оньһон үгэ.
Өөрынгөө зоргоор Оренбургһаа гаража, ошоһон дээрэһээм энэ хамаг юумэ боложо байна гэжэ, би лаблаад ябааб.
Би хялбараар бэеэ сагаалжа гарахаб: гаража гүйлгэлдэхые угташ хоридоггүй, харин би хүсөөрөө һайшаан магтадаг байгааб.
Бүгөөр, Пугачевой минии һайнууд олон хүн гэртэлжэ болохо, тэрэ ябадални яабашье ехэ һэжэг түрүүлхэ ёһотой байгаа.
Харгыда ябахадаа намайе мүшхэбэри мүрдэлгэ тухай ходо бодожо, хэлэхэ харюугаа бэлдэжэ ябааб, судай урда тон үнэнөө хэлэхэб гэжэ шиидээб, энэ болбол бэеэ сагааруулхын эгээ бараг, эгээ найдалтай арга гэжэ олооб.
Би түймэртэ шатаһан, хооһоршоһон Казаньда ерэбэб.
Һүүлээрнь гэрнүүдэй орондо обоо собоо хөө, оройгүй, сонхогүй боложо харалшаһан хананууд һархайлдана.
Пугачевой үлөөһэн мүр иимэ байгаа!
Намайе шатаһан городой дунда бүтэн үлэһэн крепостьдэ асарба.
Гусарнууд намайе харуулшан офицертэ тушааба.
Тэрэнь түмэршэ дарханиие ооглуулжа асаруулба, Минии хүлдэ гэнжэ оруулжа, бүхөөр шэрээжэ бэхилбэ.
Һүүлээрнь намайе түрмэдэ абаашажа, уйтан харанхы нүхэн соо гансаараймни нюсэгөөр хааба, түмэр решоткоор хоройлһон сонхотойхон газарта орхёод арилшабад.
Иимээр эхилхэдээ һайн юумэ хүлеэхын аргагүй.
Тиибэшье, би зүрхөө үхөөгүй, найдаһаар байбаб.
Би хамаг гашуудал зоболондо орогшодой замаар арюун зүрхэнһөө бурханда мүргэжэ, энэ ябадалай амтата һайниие мэдэжэ, намайе яахань ааб, гэжэ һанаагаа зобохоо болёод унташабаб.
Үглөо үдэрынь түрмын харуулшан намайе һэрүүлжэ, таниие комиссидо дуудана гэжэ соносхобо.
Хоёр солдат намайе двор соогуур туужа, комендантын гэртэ оруулаад өөһэдөө урда таһалгадань үлэжэ намайе дотор таһалга уруунь оруулба.
Би нилээд үргэн зал соо оробоб.
Саарһаар хушаһан столой саана, хоёр хүн һуунад: һүрэтэй хүйтэн шарайтай үбгэн генерал, нилээд зохид шарайтай хүндэ хандахадаа хүнгэн, ухамай, хори найма наһанай залуу гвардиин капитан байба.
Сонхын хажууда тусгаар столой саана минии харюуе бэшэхээр бэлэн боложо, гуyphaa шэхэндээ хабшуулһан, саарһан дээрээ бүхышэһэн секретарь һууна.
Мүшхэлтэ эхилбэ.
Минии нэрэ алдарым һураба.
Генерал намайе Андрей Петрович Гриневой хүбүүн гүш гэжэ һүүлээрнь асууба.
Минии харюуда ехэ ноёрхогоор буруулан хэлэбэ: ~~~ — „Халаг, тиимэ хүндэ ехэтэй хүн аад, иимэ муу хүбүүтэй байба!“
Нам дээрэ ашаһан гэмнэлгын ямаршье хүндэ байгаа һаань, би сэхэ зүбынь үнэн зүрхэнһөө хэлэжэ сагаарха бэзэб гэжэ амгаланаар харюусабаб.
Минии тиигэжэ бата найдаһанда генерал дуратай бэшэ байба.
„Ши, хурсахан байнаш, — гэбэ нидхээ буулгажа, — тээ, бидэнэршье баһа шамһаа байха хү хараһан үзэһэн зомди!“
Һүүлээрнь залуу хүниинь намһаа һураба: юун дээрэһээ, ямар сагта Пугачевой албанда ороо һэм та? ямар даалгалтые үгэжэ таниие тэрэ хүн ябуулдаг һэм?
Би ехэ дураа гутажа, харюусабаб; — би офицер дворян хүн хадаа, Пугачевой ямаршье албанда орожо шадахагүй дээрэһээ ямаршье даалгабари абажа шадахагүй хүн байнаб.
Мүшхэгшэ хүн арсаба: ~~~ — Яагаад, хайшан гээд бэшэ нүхэдэйгөө бултадаа хоротондо алагдаад байхада, дворянай хүбүүн, офицер хүн та гансаараан хуурмаг нэрэтын үршөөлэй хайрада ороо һэмта?
Яагаад мүн тэрэ офицер, дворянай хүбүүн тэрэ хүнтэй сугтаа эбтэй хани найрлажа, һуудаг ба ахалагша хоротонһоонь дэгэл, таби сагаан мүнгэ бэлэг абадаг байгааб?
Юун дээрэһээ, иимэ жэгтэй хани холбоо тэдэнэй хоорондонь тогтооб? ~~~ үзэл урбаһан гү, али гэмтэ муухайгаар айжа һүрдэһэн ябадалһаа ондоо бэшэ юун дээрэ энэ ябадал үндэһэлхэб?
Би гвардиин офицерэй энэ үгэдэ тон ехэтэ хардуулжа, өөрынгөө үнэниие халуунаар хэлэжэ эхилбэб.
Би хайшан гэжэ саһа шуурган соо талын дунда Пугачевтой танилсажа эхилһэнээ, яажа Белогорско крепостиин абалган дээрэ намайе танижа, үршөөһыень хэлэбэб.
Яагаад тон хуурмаг нэрэтэһээ дэгэл, морин хоёрыень эшэнгүй абаһанаа хэлэбэб, харин Белогорско крепостиие хоротонһоо һүүлэй саг хүрэтэр хамгаалһанаа хэлэбэб.
Һүүл дээрэ Оренбургын бүһэлэлгэ ядаралта үедэ минии оролдосотой ябаһые үнэлшэлжэ үгэхэ өөрынгөө генералые заабаб.
Хатуу дүрэтэ үбгэн стол дээрэһээ нээмэл бэшэг абажа шангаар уншажа эхилбэ: ~~~ „Мүнөө сагай үймөөндэ бэеэ хабаадуулжа, шахаа тангаригаа эсэргүү харша огто болошогүй алба ябуулжа, муухай хоротоной барилсаатай байгаа гэгдэһэн прапорщик Гринев тухай танай дээдэ hуралтада харюусахамни хадаа иимэ: дурасагдагша прапорщик Гринев хадаа Оренбург городто үнгэрһэн 1773 оной октябриин эхинһээ мүнөө жэлэй февралиин 24 хүрэтэр алба хаажа байгаа һэн, дээрэ дурасагдаһан үдэр городһоо гаража, тэрэ сагһаа хойшо минии командада бусаагүй һэн.
Намда ерээшэд хэлэхэдээ, тэрэ хүн тосхон дээрэнь Пугачевто орожо, тэрэнээрээ сугтаа, урдань алба хаажа байһан Белогорско крепость ошобо гэжэ дуулдана. ~~~ Зүгөөр тэрээнэй зан ябадал тухай гэхэдэ би хэлэхэ байнаб,— гээд уншалгаяа таһалжа намһаа һүрэтэйгөөр асууба: ~~~ — „Мүнөө өөрыгөө үмөөрэжэ юу хэлэхэ байнаш?"
Бинь эхилһэн зангаараа мүн үнэн зүрхэнһөө Марья Ивановнатай холбоотой байһанаа, урда шэлэн тайлбарилан хэлэхые ургэлжэлхэ гээд байтараа.
Гэнтэ зосоом айхабтар аягуй болошобо.
Хэрбэеэ тэрэ басаганай нэрэ дурдаа һаамни, тэрээниие энэ комиссиин харюусалгада татаха бэзэ гэжэ гэнтэ һанаандам оробо, тиигэжэ тэрэ басаганайгаа нэрые хоротоной муухай хардалгада хабшуулжа, тэрэ басагые тэдэнтэй нюурдалдуулхые гатажа асаруулха угыб гэһэн, һанал зосоом түрэжэ, тэрэ дары тээлмэртэн маргажа улайшабаб.
Тэдэ судьянар минии харюусалтые хүндэтэйгөөр шагнажа эхилһэн хэбэртэй байһанаа, минии тээлмэрдэхэдэ баһа дахин намайе эсэргүү хараха болобо.
Гвардиин офицер мэдээ үгэһэн хүнөөрнь намайе нюурдуулаяа гэбэ.
Генерал, — „үсэгэлдэрэй хоротониие“ дуудагты, — гэжэ захирба.
Намайе гэмнэһэн хүниие хараха гэжэ, би яаража дэн тээшэ эрьебэб.
Хэды минута гэнжын абяан дуулдажа, үүдэн неэгдээд. ~~~ Швабрин орожо ерэбэ.
Би тэрээнэй ондоо болошоһониие гайхабаб.
Айхабтар турашаһан, шарайнь хүхэ сагаан болошоһон байба.
Һаяшаг дабирхай шэнги хаб хара байһан үһэниинь, тон буурал болошоһон, ута һахалынь буршалдашаһан.
Намайе гэмнэһэн гэмнэлгэеэ аалиханаар дабтажа хэлэхэдээ тон зүрхэтэйгөөр хэлэнэ.
Тэрээнэй үгөөр хадаа би Пугачевой тагнуулшан боложо, Оренбург элигэгдэһэн, үдэр бүри, городто боложо байһан юумые хуу бэшэжэ элигэхын түлөө буудалдаанда гарадаг, һүүлэй һүүлдэ үзэлөө урбажа хамагай нюур дээрэ хуурмаг нэрэтын албанда ороод, тэрээнтэй сугтаа али бүхы аргаар урбаһан нүхэдөө һалган алажа, тэдэнэй hyуpи эзэлхын түлөө, хуурмаг нэрэтын үгэдэг хайрада хүртэлсэхын түлөө крепостьһээ крепостьдэ ябалсажа байдаг хүн болоо һэн гэнэ. ~~~ Би тэрээнэй угые дуугарангуй шагнажа энэ муухай хоротон, зүгөөр Марья Ивановнын нэрые дурдаагуй гараһандань зосоом һайн байба: нэгэ гэбэл тэрэ басаган өөрыеынь дооро зубшөөгөөгуй тула арсаһандань омог сэдьхэлынь дайрагдаһан байгаа гу, али гэбэл намайе абяагуй гаргуулhан тэрэ мэдэрэлэй ошон баһа өөрынь зосоо дараатай байгаа гу, юрэ Белогорско крепостиин комендантын басаганай нэрэ комиссиин урда дурдагдаагүй гараба.
Би бүришье батаар өөрынгнө һанал дээрэ шиидэбэб: ~~~ — Ши, юугээр энэ Швабринай хэлэһэн үгые буруу болгохобши, — гэжэ судьягай асуухада, — Би түрүүшынгөө хэлэһэн үгэ баряад лэ байха байхаб, ондоо юумэ өөрыгөө сагааруулхын түлөө хэлэхэ үгыб“ — гэжэ харюусаад байбаб.
Генерал маниие эндэһээ гаргагты гэбэ.
Хоюулаа сугтаа гарабабди.
Би һанаа амгаланаар Швабрин тээшэ харабаб, тиигэбэшье нэгэшье үгэ хэлээгүйб.
Тэрэшье хоротойоор нам тээшэ энеэбхилһээр, гэнжэеэ үргэжэ минии урда орон, түргэншэгөөр ошобо.
Намайе баһа түрмэдэм абаашаба, тэрээнһээ хойшо мүшхэлтэдэ нэгэшье абаашаагүй һэн.
Би уншаашадта хэлэхэ ёһотой хамаг ябадалые нюдөөрөө хараагүйб, тиигэбэшье тэрээн тухай хүнэй хэлсэхые оло шагнажа, жэжэшье ябадал хүрэтэрөө минии ухаанда тодо ороһон. энээндэ би өөрөөшье харагдаагүй һаа гэршэнь болоһон шахуу байнаб.
Марья Ивановные минии эхэ эсэгэнэр урда үеын һайхан гуримаар, үнэн зүрхэнһөө тон баяртайгаар хүлеэжэ абаһан байгаа.
Хайрата үнэшэн хүүхэниие гэртээ байлгажа, энхэрхэ болоһоноо тэдэнэр бурханай хайра гэжэ харадаг байһан.
Удаашьегуй тэрээндээ ехэ дадажа, тэрэ басаганай зан мэдээ һаа дуралха аргагүй тула, тон дуратай болоһон байба.
Минии тэрэ басаганда дурлаһан ябадалые абамни хооһон дэмырэл гэжэ һанахаяа болибо, эжымни хадаа хэзээ минии Петруша энэ инаг һайн капитанай басагантай гэрлэһээ гэжэ гансал хүсэжэ һуудаг болоо һэн.
Минии арест тухай дуулхадаа гэртэхимни булта сохигдобо.
Марья Ивановна эхэ эсэгэдэмни, минии Пугачевтой танил байһан тухай ехэ зохидоор хэлэжэ, тэрэнь тэдэнэй һанаа зобоохоһоо наана, үнэнһөө тэдэнэй энеэдэ хододоо хүргэдэг байгаа.
Абамни хаан шэрээ унагааха, дворян угтаниие хёдохо гэһэн зорилготой энэ муухай бунтда намайе хабаадалсаа гэжэ этигэхэшье дурагүй байгаа, Савельичээ хатуугаар мүшхэбэ.
Баринайгаа Емелькэ Пугачевойдо айлшалһан тэрэ хоротоной хайрада хүртэһэниие дядька нюугаагүй, тиигэбэшье ямаршье үзэлэй урбалта тухай шэхэ амандааш дуулаагүйб гэжэ шахаа тангаригаа үгэбэ.
Хүгшэдшье һанаагаа амаржа, һайн мэдээ хүлеэн ядажа һуугаа бэлэй.
Марья Ивановна ехэ лэ һанаагаа зобоһон аад, тон ехэ болгоомжотой, үлүү үгэ үгы зантай хүн болохолоороо, абяа аниргүй ябадаг һэн.
Хэдэн долоон хоног унгэрбэ...
Гэнтэ манай аба, түрэлнай болохо князь Б.—һээ, Петербургһаа бэшэг абаба.
Князь тэдэндэ нам тухай бэшэһэн байгаа.
Юрын оролто болохо хэды мүрэй хойно, танай хүбүүн бунтшанай хэрэг бодолдо хамаатай гэһэн һэжэг, тушаан болоходоо, дан ехэ үндэһэ баримтатай байжа, хүбүүетнай жэшээтэ толгойн саазада оруулхань зайлашагүй байһан аад, эзэн хатан хадаа эсэгэнь болохо танай урдын габьяа, үндэр наһые хүндэлжэ, муу гэмтэ хүбүүетнай гутамшаг саазаһаань үршөөжэ, миин холо орон Сибирь бүхы наһаарнь зараха гэбэ гэжэ бэшэһэн байба.
Иимэ гэнтын сохидол минии эсэгые арай алан алдаба.
Урда мэтэ доторлиг хатуугаа болижо юрэ абяагүйгөөр үнгэргэдэг гашуудал горидолоо мүнөө уй хайгаар гаргадаг болобо.
„Яагаад! — гэжэ дабтан дабтан хэлэдэг байгаа: ~~~ — минии хүбүүн Пугачевой хэрэг бодолдо үнэниие харагша бурхан, юу үзэтэрөө би амиды ябаа биб!
Эзэн хатан тэрээниие толгойн саазаһаа уршөөгөө гэнэбди!
Тэрээнһээ намда хүнгэн гү?
Толгойн сааза аймшагтай бэшэ: үбгэ эсэгымни өөрынгөө һэшхэлдэ нангин гэһэн үзэлөө хамгаалжа, алуулдаг газар дээрэ үхөө һэн, эсэгэмни Волынский Хрущевтой сугтаа зоболон эдэлээ һэн.
Юрэдөө дворян хүн аад, тангаригтаа урбажа, дээрмэшэд, алууршад, бодхуул барлагуудаар нэгэдэхэ гэжэ...
Манай уг гутаагаа, харлуулаа!.."
— Иитэрээ сүхэрһэндэнь эжымни айжа, абын байхада уйлаха аргагуй, — „олоной хэлэн буруу байдаг. ~~~ Уладуудай һанал тогтууригүй байдаг," — гэхэ мэтээр аргадажа сог залииень тэхэрүүлхэ гэжэ оролдодог һэн.
Абамни һаатуулшагуй болобо.
Марья Ивановна хамагһаа ехээр зободог байгаа.
Намайе бэеэ сагааруулха гээ һаа, хэзээшье сагааруулжа шадаха гэжэ сохом мэдэжэ байһан хадаа, үнэн ушарые таажа мэдэн, минии ядарал зоболондо би гэмтэйб гэжэ Марья Ивановна тоолодог байгаа.
Өөрынгөө нюдэнэй нёлбоһо, гашуудал зоболонгоо хамагһаа нюужа, зосоогоо намайе хайшан гэжэ абархын арга замые ходо бодожо ябадаг байгаа.
Нэгэтэ үдэшэлэн минии аба диван дээрэ һуужа, Придворно Календариин хуудаһануудые һэхэжэ һуугаа: зүгөор, һанаа бодолынь дан холуур төөрэжэ, уншахадаа урданайхидал ойлгожо юумэ шаданагүй.
Аман соогоо хуушанай маршын аялга эшхэрнэ.
Эжымни абяагүй нооһон фуфайка гүрэжэ һууба, нюдэнэйнь нёлбоһон заримдаа ажал дээрэнь дуһана.
Марья Ивановна хажуудань юумэ хэжэ һуутараа, би Петербург ошохо ёһотой байнаб, намайе ябуулхын арга олыт гэбэ.
Минин эхэ тон ехэтэ голхоржо хэлэбэ: „Юундэ ши Петербург ошохошниб? ~~~ Баһа Марья Ивановна шимнай манаа орхижо арилха гэбэ гүш?“
Марья Ивановна харюусахадаа, минии ерээдүйн хуби заяан энэ аянһаам болохо, би үнэниие барижа алуулһан хүнэй басаган хадаа, ехэ хүнүүдһээ туha тэдхэмжэ эрихэмни гэбэ.
Эсэгэмнишье тархяа гунхуулба: хүбүүнэйм хуурмаг гэмые һануулдаг алибаа үгэ бүхэн зүрхыень дарадаг ба xуpсa ёгто шэнгеэр тэрээндэ үзэгдэдэг байгаа.
„Ябыш даа! — гэбэ абамни һанаа алдажа: ~~~ — бидэ шинии жаргалда тодхор татаха дурагүйбди.
Бурхан шамда гутамшаг муухай буруу үзэлтэниие бэшэ, һайн хү эрые үгүүжэн даа", гэжэ хэлээд, комнатоһоо гарашаба.
Марья Ивановна, минии эжытэй хоюулаа үлэжэ, өөрынгөө түсэб зорилгын заримые хэлэжэ үгэбэ.
Эжымни нюдэнэйгөө нёлбоһо адхуулан тэбэржэ, бодоһон хэрэгшни һайнаар дүүрэг гэжэ юрөөбэ.
Марья Ивановнагаа түхеэрүүлжэ, хэды хоноод үнэн богоол Палаша, үнэн богоол Савельич хоёртойнь замда мордохуулба. ~~~ Минии баада opoжo таһарһан хайрата Савельич хадаа минии бата үгөө абалсаһан дүүхэй басагыем харууһалжа байһандаа һанаагаа дүүрэдэг байгаа.
Марья Ивановна һайн ябажа Софи город хүрөөд, тэндэ хаанай ордон энэ үедэ Царска Селодо байна гэжэ дуулахадаа тэндээ байхаар шиидэбэ.
Байра болгожо таһалгын саана нэгэ булан гаргажа үгэбэ.
Харуулшанай һамган тэрээнтэй дары ярилдажа, би ордоной галшын зээ басаган гээшэб гэжэ хэлээд, ордон соохи зоной байдалай хамаг нюусые ойлгуулжа хөөрэжэ үгэбэ.
Ямар сагта хатан хаан үглөөгүүр һэридэг бэ, кофе уудаг бэ, сэнгэхээ гарадаг бэ, энэ үедэ ямар түшэмэд хажуудань ябалсадаг бэ, үсэгэлдэр столдоо һуухадаа юу гэжэ зарлиг болооб, үдэшэлэн хэниие хүлеэгээб гэхэ мэтые хэлэжэ үгэбэ, юрэ хэлэхэдэ Анна Власьевнын үгые бэшэжэ абаа һаа, хэдэн хуудаһан түүхын тэмдэглэл болохо, хойто үедэ ехэ үнэтэй юумэ болохо байгаа.
Марья Ивановна ехэ анхаралтайгаар шагнана.
Хоюулаа сад соо гарабад.
Анна Власьевна аллей бүхэнэй, жааханууд хүүргэ бүхэнэй түүхые хэлэжэ үгэбэ, садатараа сэнгээд хоюулаа бэе бэедээ ехэтэ хангаһан, станцидаа бусажа ерэбэ.
Үглөө үглөөгүүрнь Марья Ивановна эртэ һэрижэ хубсалаад, сад соо гараба.
Тон һайхан үглөөгүүр болоһон байгаа, намарай шэрүүн аминда шаралшаһан хасууриин оройгоор наран игаана.
Үргэн ехэ нуур нам ялайжа харагдана, Хун шубуун эрье тойрожо ургаһан һөөг бургааһанай доороһоо томоотойгоор һамаран гарана.
Марья Ивановна гоё һайхан ногоон талмайн хажуугаар ябана, дээрэнь Петр Александрович Румянцовай һаяын илалтые мүнхэжэрүүлжэ, шэнэхэн памятник табиһан байна.
Гэнтэ английска һүрэгэй сагаахан хаб нохойнууд хусажа, урдаһаань гүйжэ ерэбэ. ~~~ Марья Ивановна айн сошожо, зогсобо.
Энэ минутада эхэнэр хүнэй зохидхон абяан дуулдаба: „Бү айгты, энэтнай зууха үгы“.
Марья Ивановна памятнигай урда скамейкэ дээрэ һуужа байһан эхэнэрые хараба.
Марья Ивановна скамейкын нүгөө захада ошожо һууба.
Тэрэ эхэнэр нюурыень удаан шэртэн хараба: Марья Ивановна урдаһаань хэдэн дахин халиргайгаар харахадаа, хүлһөөнь толгой хүрэтэр ажаглан байба.
Тэрэ эхэнэр үглөөнэй сагаан платьетай һүниин чепчиктэй, дулаан хүрмэтэй, харахада дүшөөд наһанай, ягаа улаахан, дүүрэн шарайнь томоотой амгалан дүрэтэй, хүнгэхэнөөр энеэбхилжэ, хүхэхэн нюдөөрөө хараад һуухадаа гайхалтай зохид.
Мүнөө эхэнэр түрүүшээр абяа шэмээгүй байдалые таһалжа, хэлэбэ.
„Та эндэхиин бэшэлтайт?"
Бэшэб, би үсэгэлдэр хүдөөһөө ерээб.
„Та эхэ эсэгэтэйгээ сугтаа ерээ гут?*
— Үгы даа.
Би гансаараа ерээб.
„Гансаараа!
Үгы та дан залуу ха юм та?“
— Би эсэгэшье, эхэшье угыб даа.
„Та эндэ нэгэ хэрэгээр ерээ ха юм та даа?“
— Тиигээ.
Би хатан хаанда гуйлга барихаа ерээб.
„Та үнэшэн басаган: магад, хуули бусын хашалта хабшалтада гомодохо гэһэн байгаалтайт?".
— Үгы.
Би үнэн суд гуйгаагүй, хайра гуйжа ерээб.
„Та хэн гээшэбта, һуража болохо хаяа?“
— Би капитан Мироновой басаган.
„Капитан Мироновой! ~~~ Оренбургын нэгэ крепостиин комендант байһан тэрэ гү?“
— Тиимэ.
Тэрэ эхэнэр уярһан хэбэртэй: „Та намайе хүлисэгты, — бүри ехэ энхэргэн хоолойгоор хэлэбэ: ~~~ — Минии хэрбэеэ танай хэрэгтэ оролсоо һаа: би ордон ябадаг би: та юун гэжэ гуйлта оруулхатнайб, хэлэжэ үгыт, магадгүй, би танда туһалжа болохоб“.
Марья Ивановна бодожо, ехэтэ һайниие хүргэбэ. ~~~ Танигдаагүй энэ эхэнэрэй янза хэбэрынь, эзэлүүдгүй зүрхынь татажа, этигэлыень буляагаа бэлэй.
Марья Ивановна карманһаа эбхэмэл саарһа гаргажа, туһа хүргэхэб гэһэн танигдаагүй тэрэ эхэнэртэ үгэбэ, тэрэнь аман соогоо уншажа эхилбэ.
Түрүүшээр ехэ анхаралтай һайн дүрэтэйгөөр уншажа байтараа, гэнтэ нюурынь хубилба — нюдэ нюурынь ехэтэ шарайшалжа байһан Марья Ивановна, минута шахуу зохид, амгалан байһан шарайнь мүнөө һүрэтэй хатуу дүрэтэй болоһондонь айн сошобо.
„Та Гриневой түлөө гуйна гут? — гэбэ тэрэ эхэнэр хүйтэн шарайтайгаар: ~~~ — Император хатан тэрэ хүниие абажа шадаха үгы.
Тэрэ хүн мунхаг, хүнгэн ябадалтай дээрэһээ, хуурмаг нэрэтын албанда ороо бэшэ, хамагай хоротой муу зантай золиг хадаа ороо.
— Ах, тэрэ тон буруу! — эридээр хэлэбэ Марья Ивановна.
„Яагаад буруу! — гэбэ мүнөө, эхэнэр гэнтэ улагад гэжэ.
Буруу, бурхан үзэг буруу!
Би хуу мэдэхэб. ~~~ Би хуу танда хэлэхэб.
Тэрэ хүн, ганса минии түлөө тэды шэнээн зобожо ябана.
Судай урда бэеэ сагааруулаашьегүй һаа, ганса намайе тэрэ хэрэгтэ ходхуулха үгын түлөө тиигээ!“ — Гээд минии уншаашадта мэдэгдээд байһан юумые хуу хэлэжэ үгэбэ.
Мүнөө эхэнэр ехэ анхаралтайгаар шагнаба. ~~~ „ Хаана байра олообта?"—гэжэ һүүлээрнь асууба: Анна Власьевнада гэжэ дуулахадаа, энеэбхилжэ хэлэбэ: „А! мэдэнэб.
Зай баяртай, намтай уулзаһанаа хэндэшье бү хэлэгты.
Бэшэгэйнгээ харюу үни хүлеэхэ үгы бэзэт гэжэ би найдабаб".
Гэжэ хэлээд бодожо, оройлһон аллей соо орожо ошобо, Марья Ивановнашье баяртай найдалтай боложо, Анна Власьевнадаа бусаба.
Гэрэй эзэн эхэнэр, намарай сагта иимэ эртэ газаа ябаха залуу басаганай бэедэ муу гэжэ зэмэлбэ.
Һүүлээрнь самовараа табижа, сайгаа ууха дээрэ хаан ордон тухай баһа захагүйгөөр хөөрэхэ гэжэ эхилээд һуутарынь, гэнтэ ордоной каретэ крыльцогойнь хажууда зогсожо, камер-лакей орожо ерээд, Мироновой басагые хатан хаан гэртээ уриба гэжэ соносхобо.
Анна Власьевна ехэ гайхажа, хүлөө алдаба.
.Ай, бурхан зайлуул—гэнэ: ~~~ —Эзэн ехэ хатан таниие ордондоо уриба, хайшан гэжэ танай тухай мэдээ гээшэб?
Хайшан гэжэ таамни император хатанай урда байжа золгохо гээшэбта?
Та ордоной гуримаар хүлөөшье татажа шадахагүй байха бэзэт...
Али би таниие хүргэхэ болоо гээшэ гүб? ~~~ Юуншье һаа, би таниие энэ тэрэ юумэнһээ ойлгомжотойгоор ябуулха һэм.
Үгы, яажа та харгынгаа хубсаһаар орохо гээшэбта?
Али бэшэгшэн хүгшэндэ хү элигэжэ, шара ромбиониинь асаруулхамнай гээшэ гү?“ -
„Марья Ивановна гансаараа, мүнөө байһан хубсаһаараа ерэг! — гэжэ эзэн ехэ хатан зарлиг болоо һэн, гэжэ камер-лакей соносхобо.
Яахыншье арга байбагүй: Марья Ивановна каретэдэнь һуужа, Анна Власьевнын юрөөл заабарида үдэшүүлэн ордон ошобо.
Марья Ивановна, хоюулаймнай хуби заяан шиидхэгдэхэнь гэжэ мэдээ; зүрхэниинь шангаар сохилно.
Хэды минута болоод каретэнь ордоной урда зогсобо.
Марья Ивановна бага шэшэргэнэн гэшхүүр өөдэ ябаба.
Ордоной үүдэнүүд урдань неэгдэжэл байна.
Зэргэлһэн олон, гоё гоё хооһон залнууд соогуур алад гарана, камер-лакей замыень заажа ябаба.
Һүүл дээрэ, хаалтатай үүдэнэй урда ерэжэ, энэ сагтаа танай тухай орожо хэлэхэм гээд, гансаарайнь орхижо оробо.
Император хатантай нюур нюураараа ушархаа байнаб гэжэ һанахадаа, айжа, хүл дээрэ зогсон ядажа байба.
Минута болоод үүдэн нээгдэжэ, эзэн хатанай хубсалдаг комнато соо орошобо.
Император хатан туалетдүүлжэ һууба.
Тойроод хэдэн ордоной уладууд, Марья Ивановные хүндэтэйгөөр табиба.
Хатан эзэн, ехэ элэнсэг һайнаар хандажа хараба, Марья Ивановна хэды минута урид үнэнөө хэлсэһэн тэрэ эхэнэр мүн гэжэ хатан хааниие таниба.
Хатан хаан дуудажа дүтэ болгоод энеэбхилэн хэлэбэ: ~~~ „Би өөрынгөө үгые барижа, танай гуйлтые дүүргэһэндөө баяртайб, танай хэрэг дүүрээ.
Танай инагые гэм хээгүй хүн гэжэ олооб.
Энэ бэшэг, хадам абадаа өөрөө абаашажа үгөөрэйгты!
Марья Ивановна шэшэрэн байһан гараараа бэшэгынь абажа, уйлаад, император хатанай хүлдэ унашаба, хатан өөрөө үргэн бодхожо таалаад, үгэ дуугаралсаба.
„Би танай баян бэшые мэдэнэб, —гэбэ: ~~~ — тиихэдээ би капитан Мироновой басаганай урда ехэ үритэй байнаб.
Ерээдүйгэйнгөө тухай һанаагаа бү зобо.
Би өөр дээрээ танай зөөриин хэрэг абанаб“.
Хайрата үнэшэн басагые иигэжэ энхэрээд, хатан эзэн гэртэнь табиба.
Марья Ивановна үнөөхи ордонойнгоо каретээр гэртээ бусаба.
Бусахыень хүлеэн ядажа һууһан Анна Власьевна, Марья Ивановнаяа олон асуудалаар угтаба, тэрээндэ Марья дутуу ядуу харюусана.
Анна Власьевна иимэ мартамхай байһандань ехэ дураа гутабашье, хүдөөгэй басаган хирүү гэжэ, һайн һанаанһаа уушалба.
Марья Ивановна Петербургые харахашье гэжэ дураа хүрөөгүй, тэрэ үдэртөө һөөргөө деревнидээ бусаа һэн...
Эндэ Петр Андреич Гриневой тэмдэг бэшэгүүд таһаржа дүүрэһэн байна Угай домог дээрэһээ мэдэхэдэ Гринев 1774 оной һүүлдэ тусхай захиралтаар хаалтанһаа табигдажа, Пугачевой толгойн саазада байһан, тэрэнь олон зон соо байхынь хаража таняад тархяа дохиһон, тэрэ тархинь минута болоод шуһа болоһон юумые арад зондо харуулһан гээ.
Удаашьегүй Петр Андреич Марья Ивановнатайгаа гэрлээ.
Тэдэнэй бүлэнэр мүнөө Симбирскэ губернидэ байдаг, ***— Һоо гушаад модоной газарта арбан помещигүүдэй эзэмдэлгэдэ байһан нэгэ деревни бии. ~~~ Нэгэ баринай флигель соо раматай шэлэй саана II Екатеринын гарһаа бэшэһэн бэшэг мүнөө үзүүлжэ байдаг.
Тэрэ бэшэг, Петр Андреичэй эсэгэдэ, хүбүүень сагааруулжа, капитан Мироновой басаганай зүрхэ ба ухаае магтажа бэшэһэн бэшэг байха.
Петр Андреичэй ашанарай нэгэн маниие, — тэдээнэй үбгэ эсэгын бэшэжэ байһан тэрэ үедэ холбоотой ажал хэжэ байна гэжэ дуулаад, Петр Андреичэйнгээ гарһаа бэшэһэн энэ бэшэгүүдые манда асаржа үгэһэн байна.
Тэрээниие бидэнэр түрэлхидһөөнь зүбшөөл абажа, бүлэг бүхэндэнь һайн эпиграф оложо, нэгэ хэдэн хүнэй нэрые өөһэдөө, тусгаар хэблэн гаргаха гэжэ тогтообобди.
Хэблэн гаргагша.
1836 оной окт. ~~~ 19-дэ.
ОРХИГДОҺОН БҮЛЭГ
Бидэнэр Волгын эрьедэ дүтэлжэ ерэбэбди, манай полко **) деревнидэ оробо, тэндээ хонохоор зогсонобди.
Нүгөө эрьеынь деревнинүүд булта бунтлаад байна, хаа газар Пугачевско шайка зон гүйлгэлдэдэг болоо гэжэ, намда староста соносхобо.
Энэнь минии һанаа ехэтэ зобообо.
Бидэнэр үглөө үглөөгүүр уһанай саана гараха ёһотой байгаабди.
Зосоом тэсэшэгүй боложо амар байлгабагүй.
Минии абын деревни уһанай саана 30 модоной газарта байгаа.
Перевозчик олдохогүй ха гү гэжэ һурабаб.
Эндэхиин таряашан хуу загаһашан байгаад, онгосонууд олон байба.
Би Зуринда ерэжэ, һаналаа хэлэбэб. ~~~ — Бэеэ хайралыш! — гэжэ тэрэ намда хэлэбэ: ~~~ — Гансаараа ябаха аюултай.
Үглөө болотор хүлеэ.
Бидэнэр түрүүшээр уһанай саана гарахабди, тээ юуншье болог даа, шинии эхэ эсэгындэ 50 гусарые айлшаар абаашуужамди.
Би өөрынхеэрээ байбаб.
Онгосошье бэлэн болоһон байгаа.
Би хоёр һэлюуршые абажа онгосодоо һуубаб.
— Тэдэнэр эрьеһээнь түлхижэ холодуулаад, һэльбүүрээрээ татан ябаба.
Тэнгэри сэлмэг байгаа.
Һара гэрэлтэнэ
— һалхигүй байба.
Волга мүрэн жэгдэхэн амгаланаар урадажа байба.
Онгосомнай аалиханаар хэлбэлзэжэ, барагар хара долгин дээгүүр түргэнөөр һолжорон ябана.
Бидэнэр мүрэнэй тэг дунда хүрэбэбди... гэнтэ һэльбүүршэдни өөһэд хоорондоо шэбэнэлдэжэ эхилбэ.
„Юун болооб? — гэжэ би гэнтэ һэрэжэ асуунаб...
— Мэдэхэгүй, бурхан мэдэг, гэжэ харюусана һэльбүүршэдни нэгэ тээшээ шэртэн хараад.
Нюдөө тэрээн тээшэнь шэглүүлбэб, харанхын дунда Волга уруу нэгэ юумэнэй һамаржа ябахые харабаб.
Танигдашагүй юумэн дүтэлжэ ябана.
Зогсожо хүлеэе гэбэб, һэльбүүршэдтээ.
Һара үүлэнэй саагуур оробо.
Тэрэ урдажа ябаһан һүүдэгэр юумэн бүришье хара болобо.
Намда тон дүтэ ерэтэрынь, би танижа ядабаб.
— Энэ юун байгаа гээшэб? — гэлдэнэ һэльбүүршэд: Далбага гэхэдэ далбага бэшэ, мачта гэхэдэ мачта бэшэ...
Гэнтэ үүлэнэй саанаһаа һара гаража харашагүй аймшагтай юумэ гэрэлтүүлбэ.
Манай урдаһаа һала дээрэ босхоһон үлгүүр саха урдажа ерэбэ. ~~~ — Хүндэлэбшэдэнь гурбан хүнэй бэе үлгөөтэй.
Тэсэшэгүй гайхал һонирхол намайе эзэлбэ.
— Ошожо үлгөөтэй хүнүүдэй нюурнуудые хараха дурамни хүрэбэ.
Минии захиралтаар, һэльбүүршэд тэрэ һалые урга хаян гоходобо, манай онгосо һамаржа ябаһан тэрэ үлгүүр сахые ошожо мүргэбэ.
Би дэбхэржэ аймшагтай столбонуудай дунда орошобоб. ~~~ Тэрэ зобоһон хүнүүдэй бүлүү һахуу болотор отолһон, сохиһон нюурнуудые дүүрэн һара , гэрэлтүүлнэ.
Тэдэнэй нэгэнь үбгэн чуваш, нүгөөдэнь хүдэр шанга бэетэй таряашан, 20-оод наһанай., Гурбадахииень харан гэхэдээ, би ехэ сошожо уйтай абяан зосооһоом эзэлүүдгүй гарана, тэрэнь Ванька байгаа, өөрынгөө тэнэгэй гэмээр Пугачевой гарта ороһон үнөөхи минии Ванька байгаа.
Тэдэнэй дээрэ хара хабтагай хадаатай, дээрэнь томо үзэгүүдээр бэшэһэн: хулгайшад ба бунтшад.
Һэльбүүршэдни һалые гохоороо байлгаад, намайе хүлеэжэ, һанаа амгаланаар хаража байнад.
Би баһа онгосодоо һуубаб, һалашье мүрэниие уруудан урадаба.
Саханууд харанхыда, үни удаан һүүмылдэжэ харалжа харагдана.
Һүүлэй һүүлдэ тэрэшье үгы болон ошожо, манайшье онгосо үндэр, эгсэ эрьедэ ерэжэ зогсобо.
Би баярхаг мунайгаар һэльбүүршэдтээ түлэбэб.
Нэгэниинь намайе уламда дүтын деревниин выборнэдэ газаршалжа абаашаба.
Би тэрээнтэй сугтаа гэртэнь оробоб.
Выборнэ минии мори эрихые дуулаад, нилээд бүдүүлиг шангаар намайе хүлеэн угтаһан байбашье, минии харгышан шэхэндэнь хэды үгэ хэлэмсээрнь, һүрхэй зан орхигдожо, дары яаруу билдагуу болоо һэн.
Нэгэ минута соо тройкошье бэлэн байба. ~~~ Би тэргэндэнь һуужа, намайе минии деревнидэ абаашагты гэжэ захирбаб.
Би ехэ замаар, унтажа байһан деревнинүүдые алад гүйлгэбэб.
Харгыда намайе зогсооно аа гү гэжэ гансал энээнһээ айжа ябааб.
Һүни Волга дээрэ ушарааша юумэн эндэ бунтовщигуудай бии байһаниие гэршэлбэшье, мүн засагай газарһаа тэдэндэ шанга харюу сохилто үзүүлжэ байһаниинь гэршэлжэ бэлэй. ~~~ Хэды тиимэ болобошье, кармандаа Пугачевой үгэһэн пропуск, полковник Зуринай захиралта хоёрые хэжэ ябааб.
Тиигэбэшье, хэншье намтай ушараагүй, үглөөгүүр болоходо нэгэ горитойхон һөөг хара сагдуул харабаб, саанань манай деревни байгаа. ~~~ Ямщикшье морёо сохино, арбан табаад минута соо *** орошобобди.
Баринай гэр селогой нүгөө захада байгаа.
Мориднай хаба шадалаараа дабхина. ~~~ Гэнтэ улицын дунда — ямщикни морёо татаба.
— Юун болооб? — гэжэ би тэшэ ядан һурабаб. ~~~ — Застава, барин, — гэжэ харюусаба ямщик, олигомтоһон морёо байлган ядаба.
Үнэхөөршье дүүюур ба мантагар шиидам бариһан харуулшаниие хаража орхибоб.
Мужик намда ерэжэ, малгайгаа абаад, паспортым һураба. ~~~ „Энэш юу гээшэб? — гэжэ би асуубаб,— юушэлэнэй рогаткаб? ~~~ Хэниие хаража байнаш?“
— Барин, бидэнэр бунталжа байнабди, — гэжэ тархяа маажан хэлэбэ.
Хаанаб танай ноёд? — гэжэ би зүрхөө хүдэлэн һурабаб.
— Манай ноёд хаанаб гэжэ гү? — гээд мужик дабтаба, —
Манай ноёд талханай амбаар соо.
— Яагаад амбаар соо.
— Юрэдөө, земскэ Андрюха тэдэниие колодкодо хабшажа һуулгаал даа, эсэгэ ехэ эзэн хаандаа абаашахам гэнэ.
— Ай, бурхан!
Зайлуул энэ рогаткаяа тэнэг юу эбһээлжэ байгаабши?
Харуулшан ехэ удаарна.
Би тэргэһээ һүрэжэ буугаад, шэхэн дээрэнь табижа орхибоб (гэмтэйб), өөрөө мунсынь зайлуулбаб. ~~~ Мужик гайхан, тэнэг нюдөөрөө нам тээшэ хараад байна.
Би баһа тэргэдээ һуужа, баринай гэр тээшэ гүйлгэ гэжэ захирбаб.
Таряанай амбаар двор соонь байһан байгаа.
Суургалһан үүдэндэнь хоёр мужик баһа шиидамуудые бариһан юумэд зогсожо байба.
Тэргэмни эгсэ тэдэнэй урда ерэжэ байшаба.
Би һүрэжэ буугаад, сэхэ тэдэндэ харайн оробоб.
— Тайлагты үүдээ! - гэбэб тэдэндэ.
Магадлахада, минии дүрэ шарай аймшагтай байһан байгаа, юрэ, хоюулаа мунсануудаа хаяад, тэрьелжэ арилшаба.
Би суургынь сохижо һалгаха, эбдэхэ гэбэб, тээ үүдэнүүдынь дуб модон аад, айхабтар ехэнүүд суурганууд эбдэршэгүй байба.
Энэ минутада залуу мужик уладай гэрһээ гаража, ехэ дээрэнхыгээр, яагаад ши эндэ шууяа гаргажа байнаш гэбэ.
— Земскын Андрюша хаанаб? — гэжэ би урдаһаань хашхарбаб. ~~~ —Тэрэ хүниие намда дуудажа асаруулагты.
— Би Андрюша бэшэ, Андрей Афонасьевич гээшэ өөрөөб, — гэбэ ехэ омогтойгоор ташаагаа тулажа: юун хэрэгтэйб?
Би харюу хэлэхын орондо, энгэртэнь аһажа, амбаарай үүдэндэ асараад, неэ гэбэб.
Земский бага үсэрхэн алдаад, эхэ ороной сааза хэһээлтэ, тэрээниие һүрдүүлһэн байгаа.
Дары түлхюурээ абажа, амбаараа неэбэ.
Би богоһо харайн орожо, потологыень сабшажа гаргаһан заахан забһараар арай гэрэлтэжэ байһан харанхы буланда эжы, абаяа харабаб.
Гарнуудынь хүлеэтэй, хүлнүүдтэнь колодко оруулһан байба.
Би харайн ошожо тэбэрэлдэбэб, нэгэшье үгэ хэлэжэ шадаба үгыб.
Хоюулаа нам тээшэ ехэ гайхан хараад байба, — гурбан жэл сэрэгэй албанда ябахадаа, би ехэтэ хубилһан байгааб, намайе тэдэмни таняагүй байгаа,
Гэнтэ би инаг зохидхон танил абяае дуулабаб. ~~~ — Петр Андреич.
Энэ та гүт?
Би тойроод харан сасуу, нүгөө буландань баһа хүлеэтэй Марья Ивановные хаража орхибоб. ~~~ Би дары мэдээ алдан алдабаб.
Абамни өөртөө этигэжэ ядан гайхашоод нам тээшэ хаража байба.
Нюур дээрэнь баярай ошон ялаганажа бэлэй.
Би яаража һэлмээрээ тэдэнэй аргамжануудые отолбоб.
Эжымни арай гэжэ бодоод, уһа нюдэн болошобо. ~~~ — Мэндэ, мэндэ, Петруша, — гэжэ абамни намайгаа зүрхэндөө тэбэржэ: ~~~ — бурханай абаралаар, шамайгаа хүлеэгээ хаямди...
— Петруша, хүбүүн минии, — гэнэ эжымни: ~~~ — Бурхан шамай хаанаһаа гаргажа асараа гээшэб?
Элүүр һайн ябана гүш, хүбүүмни?
Би эдэнээ хаадтаһаань гаргаха гэжэ яаранаб, — гээд, үүдэндэ ошон гэһээм дахин хаалтатай байба.
— Андрюшка, нээгыш! — гээд хашхарбаб.
— Хари тиингүй даа, — гэжэ Земский урдаһаам харюусаба: һуул ши даа, өөрөө тэндээ.
Вот шамайе эндэ шууяа гаргаха, эзэн хаанай чиновнигуудые энгэрһээнь шэрэдэг болоһонойшье түлөө һургахабди.
Бин амбаар соохиёо хараагаалбаб, эндэһээ гарахын ямаршье арга байба үгы.
Бү оролдо, гэбэ намда абамни, минии амбаар соогуур хулгайшанай нүхөөр орожо гаража ябахаар барюулдаг эзэниинь бэшэб.
Эжымни минии ерэһэндэ минута соо баярлаһан аад, бишье баһа бүхы бүлэнэртэйгөө сугтаа үхэлынь хубаалдаха болоод байһым харахадаа баһа уяран сүхэрбэ.
Тиихэдээ, би эдэнэрээрээ сугтаа. ~~~ Илангаяа, Марья Ивановнатаяа сугтаа байһандаа һанаа амар бодоһон байгааб.
Намда нэгэ һэлмэ, хоёр пистолет байгаа, — би үшөө дайсадай урдаһаа үзэлдэхөөр байгааб. ~~~ Гринев хожомдонгүй үдэшэлэн ерэжэ, бидэниие сүлөөлхэ ёһотой байгаа.
Би тэрээнээ эхэ эсэгэдээ хэлэжэ, эжынгээ һанаа амаруулжа ядабаб.
Тэдэнэр уулзаһанайгаа баярта дүүрэн эзэлэгдэбэ.
— Зай, Петр, — гэбэ намда эсэгэмни, — иигээд ши нүгэлтэ ябадал хээш, би шамдаа баһал нилээд сухалдааб.
Тээ юу гэжэ хуушаниие дурадажа байхаб?
Мүнөө ши заһаржа, ондоо болоо бэзэш гэжэ найданаб...
Үнэн сэхэ зантай офицер шэлэн албаа хээ бэзэш гэжэ би мэдэнэб, һайн даа.
Үбгэн минии һанаа дүүргээш.
Би шамда мүнөө абарагдаа һаа, минии һүүлэй наһан, хоёр дахин жаргалтай болохо даа.
Би нюдэнэйгөө нёлбоһо адхаруулан гарыень тааланаб, минии ерэһэндэ айхабтар баярлажа, дүүрэн жаргалтай, һанаа амгалан мэтэ байһан Марья Ивановна тээшээ ходо харанаб.
Хахад үдэрэй хирэдэ юрэ бусын шууяа хашхараа дуулбабди. ~~~ — Энэмнай юун болооб ? — гэбэ эсэгэмни, шинии полковник үрдижэ ерээ бэшэ ха гү даа?
— Аргань үгы гэжэ харюусабаб: ~~~ — үдэшэнһөө нааша ерэхэгүй байха.
Шууяан түргэдэжэл байна.
Хонхо сохилгон болобо.
Двор соогуур моритой хүнүүд гүйлгэлдэнэ, тэрэ минутада хана сүмэлжэ гаргаһан заахан нүхэн сооһоо Савельичэй буурал тоолгой харагдаба, минии хайрата дядька ехэ гашуудалтай хоолойгоор хэлэбэ. ~~~ — Андрей Петрович, Авдотья Васильевна. ~~~ Минии ашата эзэн Петр Андреич, хатан эжы, Марья Ивановна, Аюул болоо.
Хоротон селодомнай ороо.
Мэдэнэ гүш. ~~~ Петр Андреич, хэн тэдэниие асарааб?
Швабрин, Алексей Иванович, щүдхэр тэрээниие асараа. ~~~ Шэхэндээ харша, нэрые, дуулхадаа, Марья Ивановна гараа арбагад нэжэ, хүдэлхөө болишобо.
— Дуулал ши, — гэбэб би Савельичтээ: ~~~ — нэгэ хүниие хазаар морёор гусарай полкын урдаһаа, перевоздо элигыш, тэдэнэй полковнигто манай аюулда ороод байһаниие дуулгыш.
— Тээ хэниие элигэхэ гээшэб, сударь.
Хамаг хүбүүднай булта бунталаа, хамаг моридыемнай бултынь абаа.
Ах, ты.
Эдэш двор соо ороол, — амбаарта дүтэлжэ ябанал.
Энэ үедэ үүдэнэй саана хэдэн хүнэй абяан гараба.
Би эжы Марья Ивановна хоёртоо углууда орогты гэжэ тэмдэг үгэбэб, өөрөө һэлмээ һуга татаад, үүдэнэй хажууда хана түшөөд байнаб.
Абамни пистолетнүүдым абажа хоюуланайнь шабха гатаад, хажуудам зогсобо.
Суурга ханхинажа, үүдэн неэгдээд, Земскын тархи харагдаба.
Бинь тэрэ дары һэлмээрээ сабшажа, тэрэшье үүдэ хоройлон унашаба.
Абамни тэрэ минутада пистоледээрээ үүдэ уруу нэгэ буудаба.
Һаараглаһан зоншье хараал шэрээл болон гүйлдэжэ холодобо.
Би шархатаһан хүеынь богоһо дээгүүр шэрэн хаяжа, үүдээ дотор шэбхээрнь шэбхэдэбэб.
Двор соо буу зэбсэгтэй зон дүүрэн. ~~~ — Тэдэнэй дунда би Швабриниие танибаб.
— Бү айгты, — гэбэб эхэнэр зондоо: ~~~ — найдал бии.
Та, аба, баһа бү буудагты, һүүлшынгээ һомо гамная.
Эжымни абяагүйхэн бурханда мүргэжэ байна.
Марья Ивановна тэнгэриин хүүхэдэй зангаар өөрынгөө хуби заяа хүлеэшоод, хажуудам абяа аниргүйхэн байна.
Үүдэнэй саанаһаа заналта, хараал шэрээл дуулдажа байна.
Би түрүүшын омог зүрхэтэй хүе сабшан алахаар бэлэн байнаб.
Гэнтэ хоротон абяагүй болошобо.
Һүүлээрнь намайе нэрээрм дуудаһан Швабринай хоолой танибаб.
— Би эндэб, яаха гээб ши?
— Гринев, бэеэ тушаа, эсэргүүсэхэ дэмы.
Өөрынгөө үбгэд хүгшэдые хайрала.
Үсэрхэжэ бэеэ абарха үгыш.
Би шамда хэдыдээшье хүрэхэб.
— Үзэл даа тиигээд, буруу үзэлтэн.
— Би танда дэмы газар орохошгүйб, өөрынгөө уладуудые дэмы һалгаахашгүйб.
Би амбаарытнай галдахые захирхаб, тиихэдэ харуужамди, ши белогорскын Дон-Кихот яагша аабша.
Мүнөө обедлохо саг болоод байна.
Мүнөө дээрээ һуу, сүлөөтэйгөөр бодолгоо бодо.
Зай, уулзаха хүрэтэрөө баяртай, Марья Ивановна, танһаа уушалал гуйна үгыб, харанхыда та өөрынгөө баатартай уйдана үгы бэзэт даа.
Швабрин амбаарай дэргэдэ харуул табижа, ошобо.
Бидэшье бэе бэеынгээ бодол, өөһэд хоорондоо хэлэлсэхээ түбэгшөөжэ, доро дороо бодолгото болон һуунабди...
— Би хороо бусалһан Швабринай юушье хэжэ шадахые мэдэжэ байнаб.
Өөр тухайгаа һанаагаашье зобоно үгыб.
Сэхынь хэлэхэдэ, би эхэ эсэгынгээшье тухай тиитэрээ аймшагтайгаар һанаагаа зобоногүйб, ганса Марья Ивановнынгаа хуби заяан тухай, айхабтар һанаагаа зобоноб.
Минии эжые манай таряашан барлагууд ехэ хүндэлдэг, абамни зан хатуутайшье һаа эрхэ дороо байһан хүнүүдэй үнэн ядаралые мэдэдэг сэхэ хүн хадаа, мүн зондоо хүндэтэй гэжэ, би мэдэхэ бэлэйб.
Тэдэнэй бунт болбол дураа гутаһан дээрэһээ гараһан бэшэ, харин caг зуурын һогтуурал, мунхарал болоһон байгаа.
Эндэ манай бэе абарха зам бии.
Тээ Марья Ивановна.
Энэ басаганда һэшхэлгүй, залихай тэрэ хүн ямар юумэ бэлдэжэ байнаб; (Бурхан абараг!) Энэ басагые баһа дахин тэрэ дайсанай гарта ороод байхыень харанхаар, алаһан дээрэ.
Нэгэ час шахам үнгэрбэ.
Деревни соо һугтуу зоной дуулалдаха дуулдана.
Манай харуулшад тэдэндээ атаархажа, манаа муушалан, хараал шэрээл боложо, маниие зобоохобди, алахабди гэжэ байжа айлгана.
— Бидэнэр Швабринай заналтын үрые хүлеэгээд байнабди.
Һүүл дээрэ двор соогуур олон зоной ябахые дуулажа, дары Швабринай дууе дахин дуулабабди.
— Зай, бодолоо бодобо гүт?
һайн дураараа минии гарта ороно гүт?
Хэншье тэрээндэ харюусаба үгы.
Нэгэ хэды хүлеэгээд, Швабрин солоомо асарагты гэжэ гахирба.
— Хэды минута болоод, гал дүлэ носожо, амбаарыемнай гэрэлтүүлбэ. ~~~ Утааншье богоһын забһараар гаража эхилбэ.
Марья Ивановна минии хажууда ерэжэ, аалихан, гарһаам татаад халэбэ: ~~~ — Болил ши даа, Петр Андреич!
Минии тулөө өөрынгөө бэеые, өөрынгөө эхэ эсэгые бү алагты.
Намайе табигты.
Швабрин минии үгэ дуулаха.
— Яажашье болохогүй, — гэбэб бии зүрхэнһөө: ~~~ — мэдэнэ гүт, таниие яахаб гэжэ?
— Би һэшхэлээ дабабал амиды ябахагүйб, — гэбэ Марья Ивановна амгаланаар; — Тиигэбэшье, намайе абарһан таниие, минии үнэшэн ядуу ябахада үргэһэн эхэ эсэгыншни ами абаржа шадаха болохо бэлэйб даа.
Зай, баяртай Андрей Петрович!
Баяртай Авдотья Васильевна.
Таанар минии абарагша һаам дээшээ улад байгаат.
Намайе юрөөгыт.
Хүлисыш даа намайгаа, Петр Андреич — найдагты намдаа, — юу...юун...
Тиигээд уйлан бархиржа... ~~~ Нюураа гараараа бүглэбэ...
— Би тэрэ үедэ галзууршоод байгааб.
Эжымни бархиржа байгаа.
— Дэмы юумэ бү хэлэ, Марья Ивановна, — гэбэ, минии эсэгэ: ~~~ — Хэн шамайе гансаарышнн дээрмэшэдэй гарта табиха һэм!
Эндээл абяагүй һуул ши даа.
Үхөөл һаа булта үхэе.
Дуулалши — тэндэ үшөө юу гэнэб?
— Бэеэ тушааха гүт? — гэжэ хашхарна Швабрин.
Харана гүт? таба минута болоод таниие шарахань.
— Бэеэ тушааха үгыбди! — гэжэ минии аба хатуугаар харюусаба.
Олон уршалаагаар хушагдаһан нюуртань, гайхамшаг сог зали бадарһан, буурал нидхэ дороһоо нюдэнүүдынь ялалзажа байгаа һэн. ~~~ Тиигээд нам тээшэ хаража! ~~~ „Сагнай болоо!"— гэжэ хэлэбэ.
Дары аба үүдээ неэбэ.
Галай дүлэн бушаганан орожо, хуурай хүбхэнөөр хүбхэндэһэн модонууд өөдэ гүйн аһаба.
Абамни пистоледээрээ буудажа орхёод, богоһо алхажа, булта минии хойноһоо ябагты! гэжэ командалба. ~~~ — Бинь эжы ба Марья Ивановнынгаа гарһаа хүтэлжэ түргэн, агаарта гаргабаб.
Минии эсэгын һалгай гараар буудуулһан Швабрин богоһын хажууда хэбтэнэ; манай гэнжын гаралгаһаа һүрдэжэ тэргэдэһэн һүрэг дээрмэшэд дары зали орожо, манаа тойрожо эхилбэ.
Би хэдэн дахин тэдэниие һэлмээрээ сабшажа шадабаб, тиигэжэ байтарни намайе сэхэ шэдэһэн кирпич үбсүүн дээрэм ерэжэ тудаба.
Би унажа, — минута соо мэдээ табибаб.
Мэдээ ороходоо, шуһан болоһон ногоон дээрэ, манай бүхы бүлэнэрэй урда һуужа байһан Швабриниие харабаб.
Намайе хэды хүн гартаа үргөөд байнад. ~~~ Һүрэг таряашад, казагууд башкирнууд намайе тойрошоод байба.
Швабрин хүхэ сагаан болошоһон, нэгэ гараараа шархатаһан хажуугаа адхаад һууна.
Нюур шарайнь ууртай сухалтай үбэдэн зобоһоной дүрэтэй.
Аалихан толгойгоо үргэжэ, намайе хараад, ойлгогдошогүй абяагаар:
— Үлгэжэ алагты энээниие... бултыень тэрэ басаганһаа бэшыень — гэнэ.
Һүрэг зон тэрэ дары маниие тойрожо, хаалга тээшэ абаашаба.
Тээ, гэнтэ манаа хаяад гүйлдэжэ арилшаба: ворота уpyy Гринев, хойноһоонь һэлмээ һугалжа бариһан дүүрэн эскадрон орожо ябаба.
Бунтшад хайша хайшаа тэрьелжэ ябанад. ~~~ Гусарнууд хойноһоонь намнажа, сабшана, плендэ абана.
Гринев моринһоо һүрэжэ буугаад, аба эжыдэмни дооро дохижо, минии гар шангаар бажууба. ~~~ — Талаан боложо амжаба байнаб.
А! энэ шинии бэрэш байна бии? ~~~ Марья Ивановна шэхэндээ хүрэтэрөө улайшаба.
Абамни ошожо амгаланшье һаа, бага уярһан дүрэтэйгөөр һайниие хүргэбэ.
Эжымни, маниие абарһан тэнгэримнай гээшэт гэжэ тэбэршэбэ. ~~~ — Манайда орожо хайралыт, гэжэ минии аба уряад, — гэртээ хүтэлжэ ошобо.
Швабринай хажуугаар гарахадаа, Гринев тогтобо.
— Энэ хэн бэ? — гэжэ шархатаһан тэрээниие заажа асууба.
— Энэш ёһотой ударидагшань гээшэ, шайкын начальник, — гэжэ харюусангаа минии аба хуушанай сэрэгшэ гэжэ мэдэмээр омогтойгоор,-—бурханай хайраар, миниишье һалгай гар энэ залуу хоротониие хэһээжэ, хүбүүнэйгээ шуһанай үһөө бусаажа шадааб.
— Энэ Швабрин, — гэбэб Гриневто.
— Швабрин! ехэ баяртайб Гусарнууд, абаашагты энэ хүниие!
Тиигээд, манай эмшэндэ хэлэгты, шархыень уяжа, нюдэнэй сэсэгы мэтээр хара гэжэ.
Швабриниие заабол, казанска нюуса комиссидо, элигэхэ хэрэгтэй.
Энэ хүн хадаа гэмтэнэй түрүү толгойнуудай нэгэн гээшэ, энэ хүнэй хэлэхэ үгэ манда тон шухала байгаа ёһотой.
Швабрин һуламхи нюдөө неэжэ хараба.
Нюур дээрэнь үбэшэндөө зобожо хэбтэһэнэй тэмдэгһээ бэшэ ондоо тэмдэг үгы.
Бидэнэр гэртэ оробобди.
Би тойроод байһан юумэеэ хаража балшар бага ябаһанаа һанан һанан, амяа татан зогсоноб.
Гэр соомнай юуншье хубилаагүй, хуу урдынгаа һуури һуурида байна: Швабрин хэды доро унабашье, һэшхэлгүйгөөр хүнэй зөөридэ хомхолзодог үгы байжа, энээниие тонуулаа үгы байгаа.
Барлагууд ерэжэ урда таһалга уруу оробо.
Тэдэнэр бунтда ябалсаагүй, манай мултаржа гараһанда сэбэр зүрхэнһөө баярланад.
Савельич ехэ хүхюутэй.
Мэдэхэдэ, добтолон орохо гэһэн үгын тревого соогуур, Швабринай мориной байһан конюшни соо гүйн орожо, эмээллээд, аалихан гаргажа, олоной хүл хөөрсэг соогуур ойлгогдонгүй перевоз гүйлгэжэ ошоһон байгаа, Тэндэ Волгын наада эрьедэ гараад, амаржа байһан полкотой золгоо.
Гринев, Савельич үбгэнһөө манай аюулда ороһые дуулаад, мориндоо мордогты, марш-марш гэжэ командалаад, харайлган табижа бурханай абаралаар саг соогоо орожо ерэһэн байба,
Гринев Земскын тархиие һаданагта үлгэжэ, хэды час соо кабагай хажууда табихаар шиидхэбэ.
Гусарнууд намнажа хэдэн хуниие плендэ абаад, бусажа ерэбэ.
—Тэдэниие, тугаар, манай тэды хүсэтэй бүһэлэлгын урдаһаа тулалдан гараһан үнөөхи амбаар соо хаабабди.
Бидэнэршье өөһэд өөһэдынгөө комнатонуудто тарабабди.
Хүгшэднай амарха ёһотой байгаа.
Бишье бүхэли һүниндөө унтаагүй аад лэ, хэбтэридээ ороһоор, бүхөөр унташабаб.
Гринев өөрынгөө захиралта дүүргэхэеэ ошобо.
Үдэшэлэн бидэнэр гостинно соогоо самоварай хажууда сугларжа, үнгэрһэн аюул тухай хүхюутэйгөөр ярилданабди.
Марья Ивановна сай аягалжа байгаа, би хажуудань һуужа, ганса тэрэ басагантайгаа зугаалнаб.
Минии эхэ эсэгэ, манай хоорондын инаг холбооё һайшаан хаража һууна хэбэртэй.
Тэрэ үдэшэ минии һанаанһаа мүнөөшье хүрэтэрөө гарадаггүй.
Би тон ехэл жаргажа һуугаа һэм — хүнэй бишиихан наһан соо иимэ минута боложол байдаг гү даа.
Үглөө үдэрынь таряашад барска двор соо гэмээ мэдэрэн һүгэдэхөө ерээ гэжэ абада хэлэбэ.
Аба крельцо дээрээ гараба.
Гарахадань мужигууд бултадаа үбдэгэлдэн һуубад.
— Зай, муу тэнэгүүд, — гэбэ абамни, — яагаад бунталхаа һанабат.
— Гэмтэйбди, эзэн ахай, гэжэ тэдэнэр нэгэ дуугаар хэлэбэ.
— Тиимэл һэн, гэмтэйбди.
Тоомоо алдараад хожомынь гайхалаа баража байхат.
Бурханай абаралаар хүбүүн Петр Андреичтэйгээ уулзаһандаа таниие уушалнаб.
Зай, һайн даа: бүхыһэн толгойе һэлмээр сабшадаггүй юм шуу даа: ~~~ — Гэмтэйбди, аргагүй гэмтэйбди.
— Бурхан нара үгөө байна, үбэһөө сабшажа хуряаха саг болоо: тиихэдэ таанар, тэнэгүүд, гурбан үдэр соо юу хэжэ ябаабта?
Староста!
Бултыень үлдэжэ үбэһэндэнь гаргажа, үзөөрэй, зээрдэ шүдхэр, Иван үдэртэ хамаг үбэһэмни бухалдаа байгаа ёһотой.
Зай, арилагты.
Мужигууд дохижо, юушье болоогүйдэл барщинадаа гараба.
Швабринай шарха аминдань аюултай бэшэ байгаа.
Тэрээниие харуулшадта туулгажа Казань ябуулба.
Би тэргэдэ тээжэ байхыень сонхоороо хаража байгааб.
Нюдэнүүднай уулзаба. ~~~ Швабрин оруугаа харашаба, биншье яаража сонхоһоо холодобоб, дайсанайгаа доромжолон дарагдажа, тулиха зобоходонь баярлаһан дүрэ үзүүлнэ гүб гэжэ би айгааб.
Гринев сааша ябаха ёһотой байгаа.
Би өөрынгөө бүлэнэрэй хэды үдэр байхые ехэтэ хүсэбэш, тэдэнтэйгээ ябалсаха гэжэ шиидэбэб.
Мордохынгоо урда үдэр эхэ эсэгынгээ урда ерэжэ, тэрэ сагай гуримаар хүлдэнь дохижо, Марья Ивановнатай гэрлэхын юрөөл хайра гуйбаб.
Хүгшэд намайе үргэжэ бодхоон баярлаһандаа нюдэнэйгөө нёлбоһо гаргажа, өөрынгөө зүбшөөл үгэбэ.
Би айжа шэшэргэнэжэ, сагаан шарайтай байһан Марья Ивановные тэдэнэй урда хүтэлшэ асарбаб. ~~~ — Маниие юрөөбэ...
Би тэрэ үеынгөө бүхы мэдэрэлые дэлбэлжэ бэшэхэ үгыб.
Хэн минии байдалда орожо үзөөб, тэрэ хүн тэрээншьегүй ойлгохо байха, хэн тиижэ үзөөгүйб, би тэрээниие халагланаб, харин сагай үнгэрөөгүйдэ дурлажа, эхэ эсэгэһээ зүбшөөл юрөөлыень абаг гэжэ, зүбшөөл үгэхэ байнаб.
Үглөө үдэрынь полко замдаа түхеэрбэ. ~~~ — Гринев манай бүлэнэртэй баяраа мэдэлсэжэ гараба.
Сэрэг дайнай ябадал һаяар дүүрэхэ гэжэ, бидэнэр булта этигэжэ байгаабди, һара болоод биш һамгатайгаа байхаа найдадаг байгааб.
Марья Ивановна намһаа таһархадаа, бултанай нюурта намайе таалаа һэн. ~~~ Биш морёо унабаб.
Савельич намайгаа баһа дахалсажа ябалсаба - полкошье мордобо.
Би баһа хаяад гараһан хүдөө гэрээ, холо ошотороо удаан харанаб.
Нэгэ барагар мэдэрэл һанаагым зобооно.
Шамда хамаг аюул үшөө үнгэрөөгүй гэжэ нэгэ юумэн шэхэндэм шэбэнэнэ.
Зүрхэмни шэнэ аюул урдаа харана.
Би эндэ өөрынгөө походые, Пугачевой дайнай ябажа дүүрэһэниие дэлгэрэнгүйгөөр бэшэхэ үгыб.
Бидэнэр Пугачевой дээрмэдэн һүйдхэһэн селонуудые алад гаранабди, хайрата ядуу зондо тэдэ дээрмэшэдэй үлөөһэн юумыень өөрын эрхэгүй буляажа абаабди.
Тэдэнэр хэндэшье һүгэдэхөө мэдэнэ үгы.
Хаа газарта засаг захиргаан үгы болоһон.
Помещигүүдынь ой тайгаар бэеэ нюуһан.
Дээрмэшэдэй шайканууд хаа газарта хорото хэрэг үйлдэжэ бэлэй. ~~~ Тэрэ үедэ Астрахань тээшэ тэрьелжэ ябаһан, Пугачевые намнахаа гараһан тусгаар отрядуудай начальнигууд, өөрынгөө дураар гэмтэй, гэмгүй хүнүүдые саазалжа ябаа һэн. ~~~ Гал түймэртэ ороод байһан үргэн хизаарай байдалые харахада аймшагтай һэн.
Ухаа удхагүй, хайр найргуй ородой бунт бурхан намда бү харуулһай.
Манай эндэ болошогүй урбалта хэхые хүсөөшэд, нэгэ гэбэл залуу аад, манай арадай байдалые мэдэдэггүй, али гэбэл хүнэй тархи хахад сагаанта, өөрын тархи нэгэ сагаанта гэжэ бододог хэрзэгы хатуу зурхэтэй хүүнүүд гээшэ.
ҮРИ НЭХЭБЭРИ
Ганга добын арада, ганса нарһанай баруун тээ Галшын Дашын муухан хара бууса холоһоо харахада, унаһан модоной орбон шэнгеэр орбойходожо, харлажа байба.
Үбгэн Даша үни удаан үлбэртэжэ, наһа дүүрэхэ дүтэлхэдөө, өөрынгөө һамган Бунжад хүгшэндөө һүүлшынгээ гэрээд үгые иигэжэ хэлэһэн байгаа: «Бишни үхэхэеэ байна гээшэб, ши бидэ хоёр үе наһан соогоо хамта һуужа, үлдэхэ даарахыешье, үгырхэ ядархыешье үзэһэн байнабди.
Үлэгшэнэй Цэрэндэ үриеэ түлэжэ шадангүй үхэхэмни гээшэ даа, үйлэшье муутай хомхой хобдог хүн юм даа, намһаа хойно гэртэхи газаахииетнай хооһолоогүйдөө һалаха һандахагүй юм аабза.
Харин минии хүбүүн хүнһөө дутуу хүн болохогүй гэжэ һанагшаб, өөрыешни үргэжэ, үл хоолоор дутаангүй, юрөөл буяндаш хүргэхэ ёһотой даа!» - гэжэ үгэеэ дүүргэһэнэй һүүлээр удангүй ами табижархиһан байгаа.
Даша үбгэнэй наһа бараһанай хойно, үнишье болоогүй, Үлэгшэнэй Цэрэн үүдэндэнь туласа гүйлгэжэ ерээд, Бунжад хүгшэниие дуудажа гаргаба.
- Зай, мэндэ, Бунжад хүгшэн! ~~~ Даша үбгэнэйшни хэһэн үри, хэлэһэн үгэ хоёр шамдашье, намдашье мартагдахаяа болёод байна гээшэ.
Тэрээнтэйшни наһан соогоо үгэлсэһэн, абалсаһамнай ехэ юм даа, үнэн сэхээр тоосохо болбол, газаатнай ган гэхэ нохойшье үлдэхэгүй байна даа, хэрбээ үхэһэн хүнэй һүнэһэндэ үри шэрыень үргэлүүлжэ табяа гээшэгшэ һаа, хүр тамын оёорто унашоод, хүбүүн һамган хоёртоо гомдожо хэбтэхэ болобол одоо ехэ хайратай болохо байна даа.
Тиигээд хайшан гэхэб даа, үхэһэн эрынгээ һэшхэл буяниие һанажа, өөһэдөө хооһон үлдэхэшье һаа, үрииень түлэжэл үзэхэ болобо хаяат даа! - гэжэ арьяатан амитанай үһэн зөөлэн, аяг муутын абари зөөлэн гэһэнтэй адли Бунжад хүгшэнэй нюурые мэхэтэй нюдөөр сэхэ хараад байна.
Бунжад хүгшэн үбгэнэйнгөө хэлэһэн гэрээд үгые һанахатайгаа хамта: «Үлэгшэнэй Цэрэн үйлэ муутай хомхой хүн даа» гэһыень һанаандаа оруулжа, бага шэшэрһэн хоолойгоор: ~~~ - Хайшан гэхэб даа, үе наһаараа хамта һууһан нүхэрөө үхэбэ гээд үри шэрыень өөртэнь үргэлүүлжэ табиха гэжэ яаха һэнбибди даа.
Түлэнэл бэзэбди!
- Зүб даа!
Зүб лэ бододог хүгшэн байналши даа.
Тиигээд үгэхэл гэһэн хойнотнай абахал болоо бэзэб, - гэжэ тэрэ бэеэрээ һоргог зээрдэгшэ гүүень хүтэлжэ, һорог харагша үнеэень туужа, һааш-һээш гэхэдэнь, Бунжад хүгшэн харамнаашьегүй һаа хара бууһандаа: ~~~ - Хайрлыт даа, Цэрэн абгай!
Хүбүүнэймни ерэһэн хойно ажал хүдэлмэри хүүлэхээр хэлсэжэ, тааражашье болохолта, хожом абаашахадатнай яаха юм даа.
Һаажа эдижэ байһан гансахан үнеэемнай орхихо аргагүй гээшэ гүт, хорёо хаажа хооһорбо гээшэлди, - гээд уйлажархина.
- Дуугай бай, духаа хатамар!
Шинии зайжа зольборжо ошоһон хүбүүе хүлеэжэ һуухалтайб, үхэһэн эрыншни үгэхэ болоһон үри зээли ехэ юм, үнеэн гүүн хоёршни үрөөлэ хахадтаньшье хүрэхэгүй, үглөө үдэр ерэжэ, гэр соохи юумэһээтнай һэнэгшэлжэ абаашахаб, харин тиихэдэ хүбүүншни намтай хэлсэхэ дуратай һаа бэлэн байгуужан! - гээд, үүгэнэтэрнь үнеэень үлдэжэ; үүрһэтэрнь гүүень хүтэлөөд ябашаба.
- Ай зайлуул, арьяа баалаа!
Һүртэй һүрөөтэйл байнаш даа.
Эдилгэшэн абилгашан гээшэмнай иигэжэл эдидэг, абадаг юм хамнай даа! - гэн Бунжад хүгшэн уйлаганажа, боһого дээгүүрээ бүгтэрөөд, харанхалан унашана.
Удабашьегүй, үдэшын боро хараан боложо байхада, өөрынь хүбүүн, хори тухай наһатай, хонгор улаахан шарайтай Цэбүүдэй гэдэг, агнажа ошоһоноо нэгэ һайн гура үргэлөөд орожо ерэбэ.
- Эжы, эжы!
Хайшан гэбэ гээшэбши? - гэн өөдэнь бодхоожо, орон дээрэнь абаашажа хэбтүүлээд, унда уулгана.
Бунжад хүгшэн һая тэнхээ орожо, һүлэмхи һулахан хоолойгоор: ~~~ - Хүбүүмни!
Тугаар һаяхан Үлэгшэнэй Цэрэн гүйлгэжэ ерээд, үри шэридэтнай абабаб гэжэ үнеэн гүүн хоёрыемнай үүгэнэтэрнь, үүрһэтэрнь үлдэжэ арилшаба, үшөө тиигээд үглөөдэр ерэжэ, гэр соохиһоотнай шэлэжэ, һэнэгтэй һайн юумыетнай абаашахаб гэжэ занаад ошоол даа, - гээд, бүтүү һугшаржа уйлана.
- Эжы, бү уйла!
Хооһоржо хорёо хаабашье һаа, хоюуланайнгаа хоолойе тэжээжэ ядахагүйб даа, - гэжэ зөөлэхэнөөр хэлэһэнэй хойно, - үгы байза, минии эсэгэ тиимэ ехэ үритэй байгаагүй ёһотой, абаха эдихэ болоходоо Үлэгшэнэй Цэрэн ямар хоро бусалхаар хоротой хобдог гээшэб гэжэ һанаад орхихотойгоо хамта, гэнтэ шарайгаа хобхо татан хубхигад гүүлэжэ, шүдөө зуун, һуха харайжа бодошоһон болобошье, харин эхэдээ хэбэр мэдүүлхэгүй гэжэ номгон даруухан янзаар газаашаа гаража, мүнөө гүрөөһэеэ үбшэжэ, энэ үдэшэеэ эелдэг илдам зөөлэхэнөөр үнгэргэһэн бэлэй.
Үглөөгүүр болобо.
Үнгын гоёхон шубууд жэргэжэ эхилбэ. ~~~ Харин тэдэнэр Галшын Дашатанай газаахи гэртэхинь хооһоржо байна гэжэ нэгэшье мэдэнэгүй хэбэртэй.
Сайгаа һүлэхэ сайдамгүй болошоһон эхэ хүбүүн хоюулаа харахан сайнгаа халуун охииень оошон һуунад.
Гэнтэ газаа тэргэ даржаганажа, морин түбэрөөд, дары үүдэ хүндэлэн хүрэжэ ерэбэ.
Бунжад хүгшэн улагад гэжэ хүбүүн тээшээ хараад: ~~~ - Зэ даа, энэшни ерэбэл гээшэ!
Баһа юуемнай абаашагша ааб, һуладамнай оруулхань гээшэ хадаа! - гэжэ гүбэд шэбэд дуугаржа, уужа һууһан аягатай сайгаа урдаа табижархёод, бурхандаа зальбарһан хэбэртэй, уралаа хүдэлгэнэ.
Дары Үлэгшэнэй Цэрэн, ехэл шуһанхатаранги муухай шарайтай, газааһаа орожо, мэндэеэшье мүртэй хэлэнгүй, галай баруун талада зогсоод, гэр соогуурнь хараашалан, түр зуурахан абяагүй байһанай һүүлдэ Бунжад хүгшэн тээшэ хараад: ~~~ - Үсэгэлдэр хүбүүгээ намтай уулзуулха хүсэлэнтэй һэн бэзэш, харин энэ Цэбүүдэй хүбүүншни үхэһэн эсэгынгээ үриие Үлэгшэнэй Цэрэндэ тулэхэ ёһогүй һэмди гэжэ хэр хэлэжэ үгэбэб?
Юушье хэлэнэгүй бэзэ.
Тиимэл байха ёһотой, ушар мэдэхэ ухаатай бодолтой хүбүүн аад, үхэһэн эсэгынгээ үриие түлэнгүй байхаб гэжэ ямар нюураараа хэлэхэ юм! - гээд, хүбүүн тээшэнь ехэл урин аашатайгаар хаража, толгойгоо хүдэлгэхэтэйгөө хамта, хоймор түрүүндэнь үлгөөтэй байһан Дашын хара гэжэ ангуушадай дунда айхабтар суутай, холошо мэргэн гэлсэдэг хара бууень даб гэжэ шүүрэн абаад, баһал тэрээнээ багадаа гэһэн хэбэртэй, хомхой нюдөөр гэр соогуурнь хараашалан байна.
Цэбүүдэй ехэл хороо бусалһан янзатай шэшэрэн татаһан шэрүүн хоолойгоор енгүүрхэжэ:
- Цэрэн абгай, та хүлөө тээхэ гүүемнай, хүнэгөө тодохо үнеэемнай, хүбшэдэ агнаха бууемни һанаһандаа хүрэтэр абажа, һанаа сэдьхэлээ дүүрэһэндээ һайн юрөөлөө табижа мордогты!
Зүгөөр юрөөхэдөө «Һүүлгүй шоно гуринхалжа үхэг, һүхэгүй тонуулшан төөрижэ ухэг» гэжэ юрөөгты! - гээд, доро дохин байба.
Тиихэдэнь Цэбүүдэй сэб сэхэ Обоотын хүтэлөөр угтажа харайгаад, урдань орожо, улайха харгы дээрэнь ула соорхой улаадха гуталайнгаа үрөөһыень мулта татан хаяжархёод, орбонгой саана хоргодошоно.
Удабашьегүй, Үлэгшэнэй Цэрэн, үндэр бууралайнгаа зүн соо гэшхүүлэ гэшхүүлһээр, тэргэ дээрээ хэсылдэжэ, тэнэг юм шэнги, гансаараа дуугарһаар ерэбэ.
Цэбүүдэйн хаяһан үрөөһэн гуталайнь хажууда ерэн гэхэдээ Үлэгшэнэй Цэрэн үндэгэд гэжэ морёо татаад:
- Арайл үрөөһэн гутал хэбтэбэш даа!
Халаг даа, хоёр иимэ гутал хэбтэхэеэ яаба гээшэб, хосорходоо хурьганай сэн убайгүй хүрэхэ бэлэйш, «Үрөөһэн гутал олоо һаа, үрөөһэн хүлтэй болохо юм» гэжэ үгэ бии агша бэлэй гү?
Харин ёһо мэдэхэ хүн хадаа ёро нүгэл хоёрһоо холуур ябаашамни дээрэ, - гээд саашаа ябажархина.
Дары Цэрэн үбгэнэй далда ороод орхиходонь, Цэбүүдэй гүйжэ ерээд, үрөөһэн гуталаа абажа үмдэһөөр, харгын хажуугаар харагдангүй, һуха харайжа, урдань ороод, урда мэтэ үрөөһэн улаадха гуталаа мулта татажа, харгы дээрэнь хаяжархиһоор, баһал орбонгой саана орошоно.
Үнишье болобогүй, Үлэгшэнэй Цэрэн гаража ерээд, мүнөө хаяжархиһан гутал дээрэ морёо татаба.
Олзо зөөриин наашалһан үедэ ула соорхой улаадхашье гутал һаа олзо дээрэ олзо болонгүй яаха юм, хооһон ядуу ябагашуулда худалдажа, хурьганай сэн убайгүй хүргэхэл байхаб.
- Байза, гүйжэ ошоод, нүгөөдыень абажа ерэхэ юм байна, эндэ дүтэхэн хэбтээ бэлэй гү, - гээд мориёо байра дээрэнь хадуужархиһоор, һөөргөө харгы уруу ябагаар харайшана.
Орбонгой саана хоргодожо һууһан Цэбүүдэй, энеэбхилэн гүйжэ ерэһээр, ябууд дундаа үрөөһэн гуталаа үмдэжэ, Үлэгшэнэй Цэрэнэй үндэр бууралай тэргэдэ һуугаад, харгыһаа гаража, хажуу тээшээ ябашаба.
Үлэгшэнэй Цэрэн тугаар орхижо гараһан үрөөһэн улаадха гуталаа бэдэржэ, «хаана бэлэй, ойрохон бэшэ һаал» гэжэ ябажа харгы уруу пар-пар дугшана.
Юрэ харагданагүй, улам саашаа гүйнэ, юрэ харагданагүй, бүри саашаа гүйнэ гүйнэ, юрэ харагданагүй, хүлэржэ, хүлөөшье татаха тэнхээгүй болотороо эсэшэбэ хэбэртэй. ~~~ - Ай харла!
- Ондоо хүн оложо абашаба гээшэ гү?
Үгы даа!
Урдаһаам энэ харгыгаар нэгэшье хүн ерээгүй хамнай, али һорьмоһоо хараһан байгаа гээшэ гүб?
Хай даа, магад, юрэдөө жэрхэдэһэмни хүрэшэбэ, долоо уулын саагуур ошог саашаа! - гээд, гэдэргээ бусана.
Ябаһаа ябаһаа барагданагүй, яагаа холо хүрэжэ ерэһэн хүн гээшэ һэнбиб гэжэ гайхана.
Мориёо орхиһон газартаа арай гэжэ ерэн гэхэдэнь, юуншье үгы, үрөөһэн улаадха гуталшье байхагүй, үндэр буурал мориншье байхагүй.
Тиигээд хайша яашаа харайжа, гүйжэ, мори тэргынгээ мүрыень хайжа үзэн гэхэдэнь, харгыһаа гараад, хажуу тээшээ хада өөдэ ябашаһан байба.
Хайран хаһаг жороо тэргэмни хамхархань гээшэл, хайран хангай хара буумни хаягдахань гээгдэхэнь гээшэл, хайран үндэр буурал моримни үүрэхэнь үхэхэнь гээшэл.
Яаха бэлэйб, - гэжэ хоёр хормойгоо шуужа, хойноһоонь нэхэ нэхэһээр нэхэшэнэ, нэгэшье удаа хараа барааень харанагүй.
Урууданашье, үгсэнэшье, ойн зузаан тайгын таляан тархи эхииень эрьюулжэ, урагшаа хойшоошье ябаһанаа ойлгохо мэдэхэеэ болишобо.
Үдэршье дүүрэжэ, үдэшын боро хараан боложо, тэргэ морин хоёройнгоо мүр улые тэмтэрээшье һаа олохоёо болишобо. ~~~ - Ай даа! ~~~ Аниба харабашье адли, арга тулгараамни барагдабал, абардаг бурхамни, абарыш, альбан шүдхэрэй гарта ами наһыемни бү алдыш, тодхорто юумэдэ тоглогдобо гээшэлби! - гэжэ гараараа газар тэбэреэд унашана.
Цэбүүдэй нюураа хөөдэжэ, толгой дээрээ ёрогорхон хоёр гэшүүһэ эбэр шэнгеэр баряад, Цэрэнэй хажууда тон һэмээхэнээр ерэжэ, нэгэ набтархан тэрэнгиин саанаһаа нюураа бултайлгаад, мэдүүлэнгүй һуушана ха. ~~~ Һур һудаһаа һуха шобто гүйжэ зүдэршэһэн Цэрэн үбгэн юушье мэдэнэгүй, гансахан лэ абарагша бурханай ашаар альбан шүдхэрэй гарһаа мултарха аргамни юун гээшэб гэжэ уухир уухирхан уухилжа хэбтэнэ хэбэртэй. ~~~ Цэбүүдэй шэбэнэһэн һүлэмхи муухай хоолойгоор: ~~~ - Үлэгшэнэй Цэрэн, үндыгыш, үгэ хүүрээ хэлсэел! - гэжэ утаар татан оогложорхибо.
Цэрэн туйлай ехээр залд гэжэ, ёрхогод гээд, хусахаяа һанаһан нохойдол, хоёр гараараа газар тулан, сабшалаагүй бэлтышэһэн, сагаа эреэн нюдөөр урдаһаань хаража, амаа ангар-ангар гүүлэн, бархирхаяа һанажа, нюураа уршылгана.
Цэбүүдэй Цэрэн тээшэ аалиханаар үлын татажа, баһал шэбэнэн хэлэнэ. ~~~ - Һоргог зээрдэгшэ гүүень хорёодоо бү оруулыш, һорог харагша үнеэень хотондоо бү оруулыш, хангай хара бууень ханадаа бү үлгыш!
Ами наһаншни архагтай болохоёо байнал, адууһа малшни хиранхадтай болохоёо байнал.
Үглөө үдэрөөр болзор хэел, үдэ нараар хэмжээ хэел, абаһан газартаа абаашажа үгыш!
Асарһан газартаа тушаажа үгыш! - гээд, абяагүй нилээд гэтэжэ байһанай һүүлдэ гэнтэ сад гэжэ аймшагтай шангаар ташаганаса эльгэ хатажа, Цэрэн тээшэ даб гэжэрхибэ ха.
Тиихэдэнь, Цэрэн муухайгаар хашхаржа, мэдээ табин унашана.
Цэбүүдэй гүйжэ ошоод, Цэрэнэй морииень асаржа, хажуудань уяжархёод, тэндэһээ гэртээ харижа, нюур гараа угаажа сэбэрлээд, унташаба ха.
Үглөө үдэрынь Үлэгшэнэй Цэрэн һоргог зээрдэгшэ гүүень сэргэдэнь асаржа уяад, һорог харагша үнеэень хорёодонь асаржа хаагаад, хангай хара бууень хаяадань асаржа тушүүлээд, һөөргөөшье харангүй, гүйлгэжэ арилшаһан юм гэхэ.
Дашын Цэбүүдэй даруу номгон зантай, даамгай сэсэн хүбүүн һэн, Үлэгшэнэй Цэрэндэ өөрынгөө бэрхээр үе наһан соогоо үри шэрэ нэхэгдэхэеэ болижо шадаһан юм гэжэ үргэлжэ зон баярлажа, энеэлдэжэ һуудаг һэн.
ҮНЭШЭДЭЙ ҮХЭЛ
Үни сагта бэлэй.
Үгытэй Найдан гэжэ эсэгэтэй, үлэнхэ Долгор гэжэ эхэтэй, сэлмэг харахан нюдэтэй, сэбэрхэн сагаахан шарайтай, тобтой зөөлэхэн үгэтэй, долоо наһатай Дондог хүбүүн үглөөгүүр эртэхэн бодоод, галайнгаа хажууда һэмээхэн ерэжэ һууна.
Сэлмэг харахан нюдөөрөө, эжы аба хоёройнгоо нюур шарайень ажаглаһан шэнги, зөөлэхэнөөр ээлжэлэн хараһанай һүүлдэ зүлмүүхэнээр уруугаа хандан, хөөрхэн хоёр гараараа газарһаа нэгэ юумэ абаад, шэмхэлнэ.
Эжы аба хоёрынь эрхэ гансахан хүбүүгээ урихан энхэрэг нюдөөр хаража, энээнэй урда үрэ хүүгэдые тогтоожо ядаһанаа һанаад орхиходоо, эжэ эхигүй зосооһоо хүмэ унан уяржа, утаһан мэтэ зөөлэхэн харахан үһэтэй, мүнсэгэрхэн хонгор толгойень эльбэн байжа, хоюулаа хоёр тээһээнь мээхэйрэн таалаа һэн.
Эхэнь хойморойнгоо абдар уудалжа, үнинһөө хойшо хүбүүндэ гэжэ хадагалжа ябаһан хатанхай бордогорхон хурһа гаргажа:
- Хүбүүмни, энээниие эди даа!
Хүдөө нютагай хүхэ ногоон зүлгэ үглөөнэй тунгалаг һэрюухэн һэбшээдэ елбэлзэн, халюуран байхадань, тэндэ холо хаяаран байһан хангай һайхан хада уулын оройгоор гүнзэгы хүхэ номин огторгой сэнхиртэн харагдана. ~~~ Хонгёо һайхан хурса дуутай хүхы шубуунай холо, ойро болон донгодохо абяан шэхэндэ уриханаар ханхинан дуулдана, энхэрэн, хөөршөөн байһан зөөлэхэн харасатай эхын нюдэн шэнгеэр мэлмэрэн, гэрэлтэн байгша дүлгеэхэн урадхалтай уһа голой эрьеэр тунгалаг агаарта хүбэжэ байһан үүлэн мэтэ сэнхир ногоон намаатай бургааһа шугы дайда дэлхэйе гоёон байгаа һэн.
Тэндэ ирагуу һайханаар бүжэглэн наадагша шэнгэхэн эгэшэгтэ алтан гургалдайн абтай гоёхон дуунууд агаар дээгүүр долгилон ерэхэдэнь, түрэлхиин һэргэлэн байдалтай бишыхан Дондог аалиханаар эрьелдэн, сэлмэг харахан нюдэеэ зөөлэхэн гүнзэгы болгожо, шагнан байхань гайхамшаг бэлэй.
Бишыхан Дондогой байдал түхэлые хөөршөөн дурлаһан мэтэ, һаяхан хөөрэн байһан үглөөнэй шэнэхэн, хурса наран өөрынгөө һаруулхан гэрэл, дулаахан элшээр тэрээниие эльбэн эрхэлүүлэн байна хэбэртэй.
Баһа тэндэ үнгэ бүриин һайхан сэсэгүүд уяхан эшээрээ урагша хойшоо найган надхан байжа, бишыхан Дондогые инаглан даллан байгаа һэн.
Энээнһээ хойно эгээл гурбан жэл үнгэрөөд байхада, Дондог хүбүүнэй абари зан, байдал түхэлынь бүришье гайхамшагтай һайхан, тэды гүлгэхэн наһанай хүүгэд соо тодорхой, найртай үзэгдэхэнь тэрэ бэлэй.
Нэгэ үглөөгүүр уняартама хонгор добые бүрхөөмэ бүмбэгэр сагаан хонидой хажууда бамбагар зөөлэхэн ногоон дээрэ мүнөөхи бишыхан Дондог жэжэхэн шулуу барин наадажа һууба.
Һэрюухэн зөөлэхэн һэбшээ һэб һабхан гэжэ ая гангаар анхилан байхань бишыхан Дондогой хамарта аба эжы хоёройнь инаг хоншуухан үнэрые асаржа үгэнэ хэбэртэй.
Дондог хүбүүнэй сэдьхэл хүдэлһэн шэнги, нариихан, хурсахан хоолойгоор аба эжы хоёроо энхэрэн дурдажа, ирагуухан аялгаар эхилэн дуулана.
Мойһон харахан нюдэеэ зөөлэхэн гүнзэгы болгожо, хонид тээшээ хараад: ~~~ - Үнэшэн бүрбөөхэй аа! - гэжэ ирагууханаар эгэшэглэн дуудахадань, бэлшэжэ ябаһан хонидойнь дундаһаа нэгэ боро хүхэхэн зүһэтэй, бишыхан, бүрбэгэрхэн хурьган толгойгоо үргэжэ, наашаа хараад, хэдэн удаа шэнгэхэнээр мааражархиһоор, бүрсысэ гүйжэ ерээд, бишыхан Дондогто һониноо шэбэнэжэ байһандал, зохидхон, бүмбэгэрхэн уралаараа Дондогойнгоо нимгэхэн сагаахан нюурыень үрбэгэнүүлэн байба.
Дондог хүбүүн үнэшэн бүрбөөхэйгөө үбэр дээрээ абажа, хоолойень аалиханаар маажан эрхэлүүлһээр байтарнь, үнэшэн бүрбөөхэйшье таашаан унташана.
Эдэ хоёр ямар ушарһаа иигэжэ эжэл нүхэд болоо юм гэжэ асуугаа һаа: бишыхан Дондог хоёр жэлэй урда эжы аба хоёрһоо гээгдэжэ, үнэшэрһэн байгаа.
Тиихэдэнь тэндэхи нютагай баян Бата гэдэг тэрээндэ холуур түрэлэй һабагша болохо байһан дээрэһээ өөдөө болоторнь үргэхэ, хараха хүниинь гээшэб гэжэ гэртээ асараад, өөрынгөө хонишон болгоһон бэлэй.
Тэрэ сагһаа эхилжэ, бишыхан Дондог айлай барлаг боложо, өөрынгөө эжы, абын эрхэлүүлдэг элбэрхэй зөөлэхэн үгэ шэнги шэхэндэ урихан абяа нэгэшье удаа соносхоёо болижо, хэзээ бүхэндэ хараал, бадашаан, сохилгон гурбанһаа үе зүрхэеэ шэшэржэ ябадаг болошоо һэн.
Хэды тиибэшье бишыхан Дондогой анханай арюухан һайхан абаринь нэгэшье эбдэрээгүйнь гайхалтай бэлэй.
Хабарай хашанха хахир, хара һалхитай хатуу үе байба.
Баян Батын хонин соо хамагай адаг түлгэ хонин түрөөд, тэрээнһээ улам муудажа, тэрэ түлгэ үхэһэн байгаа.
Тэрээнэй үлбэртэнхэй үнэшэн, бишыхан хурьгые Дондог хүбүүн өөрынгөө түрэлхи дүү мэтээр энхэрэн һанажа, номгохон зантай хонидто заядан тэжээһэн байгаа.
Тиигээд тэрээнээ үнэшэн бүрбөөхэймни гэжэ эрхэлүүлэн нэрлэдэг һэн.
Хоёр үнэшэд тэрэ сагһаа эжэлшэжэ, үдэр, һүни илгадгүй, энэ мэтэ хамта ябадаг болоһон байгаа.
Иихэ зуураа бишыхан Дондог үнэшэн бүрбөөхэйнгөө мэлшэгэрхэн хөөрхэн толгойень эльбэн һуужа, хасартан няагаад: «Бидэ хоёрой алимнайшье илгадгүй, баян Батын мал гээшэ даа» гэжэ бодоходоо, үдэр бүри үзэжэ, үри зүрхэндөө хадашаһан гомдолнуудаа һанажа, хэзээ тэрээнэй гарһаа мултарагдахаб гэһэн сэдьхэлэй һабагша ургуулан һуудаг болоо һэн.
Сэнхир хүхэ тэнгэри үндэр дээрэ болоһон шэнги, сэсэг ногоон дайда һэрюун зэнхэгэр болоһон шэнги, орон дэлхэйн ургаса намаа хубиржа, олон зүйлэй оожом жэмэс эдеэшээд, хүйтэн амитай хүбэнэг хюруу бурзайба.
Энэ үедэ нэгэ үдэшэ үнэшэн бүрбөөхэй үбэлэй сагые үнгэргэжэ, мал болохогүй, арһа мяханайнь һайн дээрэ алуулха гэһэн баян Батын захиралта буужа,, хониной хорёо сооһоо нэгэ хүн үнэшэн бүрбөөхэйе хүзүүнһээнь хүтэлөөд гаргажа ябаба.
Хөөрхэй, алагдаха газар тээшээ хүтэлүүлжэ ябаһан үнэшэн бүрбөөхэй, алуулхаяа мэдэһэн юм шэнги, уйдхартай шэнгэхэнээр, абарыт гэһэн шэнги, мааран ябаа һэн, тиихэдэнь бишыхан Дондог харажархин гэхэдээ, хайрлаһандаа хара буужа, өөрын эрхэгүй үе зүрхөө хүдэлгэн, эжэ эхигүй нюдэнһөө уһа дуһалуулжа: «Энэ үнэшэн бүрбөөхэй бидэ хоёр хэнзэ ядуу амитад гээшэлди даа.
Тиигээд бээлэйн шэнээхэн бэеынгээ мяха шуһые баян Батада шонохойрогдожо, алагдахаяа ябахань ямар хилэс муухай юм» гэжэ һанахатайгаа сасуу, баян Батын хажууда шамдан гүйжэ ошоод: ~~~ - Үнэшэн бүрбөөхэйем бү алуулыт даа.
Минии дүүмни гэжэ һанажа ябагшалби, хайрлыт даа, хонииетнай адуулһан хүлһэндөө абаһуулби, - гээд уйлаганан байба, баян Бата бишыхан Дондогые зэрлиг хүйтөөр хаража: ~~~ - Һэ! ~~~ Харин минии һайнда хоолойгоо тэжээлгэжэ байһаншни багадаад, намһаа хүлһэ нэхэхэшни үды байба гү?
Хумхи нохойн гүлгэн, шамтайгааршье үгы хэжэрхихэдэ яахабши! - гээд, бии хүсөөрөө эльгэ уруунь үдьхэлжэрхибэ.
Бишыхан Дондог ухаа мэдээгүй болон, ара гэдэргээ алдалжа унаад, хайратай хөөрхэн бэень гэмтэһэн дээрэһээ тэнхэрэнгүй, Батын тогооной модон гэрэй оёорто хаягдажа, сэбэрхэн, хурсахан шарайнь буураһаар, удангүй хэнзэхэн балшар наһаяа эсэслэн дүүргэнэ.
Хөөрхэй, бишыхан Дондогой хайратайхан, борсогорхон бэень ойн орбондо хаягдаад, шоно нохойн эдишэ боложо дүүрэһэн бэлэй.
ХАРА ШАРАЙТА
Хёлго голой урда бэеһээ шудхаһан Хёлгосоон гэжэ голой оршондо мал ажалтай, нүүдэл байдалтай, жэлэй дүрбэн сагта ан гүрөөһэнэй агнуури эрхилдэг, хамта дээрээ зуу гарамгай үрхэтэ айл үни холоһоо нааша һуудаг байгаа һэн.
Эдэ буряаднар бүгэдэ Буддын шажанда шүтэдэг байхаһаа гадна, баһа эсэгэ үбгэһөө нааша бөөгэй мүргэлдэ шүтэжэ, саг үргэлжэ бөө удагануудые бөөлүүлжэ, онго тэнгэридэ тайлга тахилга оруулжа байдаг заншалтай байгаа.
Иимэ нэгэ доро хоёр ёһоной мүргэлтэй байдаг дээрэһээ харанхы бүдүүлиг байдалынь улам бүри зузааран бэхижэжэ, эли далдын шүдхэр үхэдэл, бурхан тэнгэри, хада уулын эзэд, лус сабдаг, муу ёро, һайн бэлгэ гэхэ зэргын адхаг һэжэгээр дарагдашаһан байдаг бэлэй.
Иимэ дээрэһээнь эндэ тэндэһээ элдэб зуйлэй үзэлшэн мэдэлшэн, эмшэн домшон гэхэ мэтэ лама бөөнэр айхабтар олон боложо, янза янзын арга мэхээр алта мүнгэ, адууһа мал, али бүхы хогшол зөөрииень ходоро шобторо татажа, мүлжэн дарлан байдаг һэн.
Энэ мэтын гашуудалта, хүндэ хүшэр, харанхы байдалые үргэлжэлүүлэн байдаг шажан мүргэлэй заншалнуудые муу муухай гэжэ нэгэшье һанадаггүй, харин эртын буянай хүсөөр гү, али энэ бэеын аза хубяар хэрэг үйлэеэ бүтээжэ байнамди гэжэ энэ тэрэ лама, бөөнэрые шүтэжэ һуудаг байгаа.
Нэгэ зунай үглөөгүүр эртэ тон дулаахан байба.
Наранай хурсахан элшэһээ агаарай байдал хубилан, һүниин сагта тунаһан манан үүлэн болон хөөрэжэ, номхон ногоон дайда нюур шарайгаа эли тодоор харуулжа эхилбэ.
Энэ үедэ нэгэ залуухан эхэнэр үнеэгээ һаажа, гэртээ ороһоор, орон дээрээ дулаахан нэхы хүнжэл соо унтажа хэбтэһэн эрэ нүхэрөө һэрюулхэ гэжэ ехэл шуумгайлан хажуудань ошоно.
Урда үдэрынь тайлганда ошожо архидаад, нилээдгүй ехэхэн һогтуу ерэһыень һанажа, харин хүсэд тэлэрээгүй байжа гэнтэ салшаха, хараахагүй юм аа гү гэжэ түбэгшөөһэн янзатай зүрхэ алдабашье, хэдэн дахин аалиханаар татажа һэрюулээд, хүрбэдхэ шэрүүн хара һахалтай, загзагар мяхалиг хасарыень альгаараа хашан аргасаажа, аалиханаар шэбэнэн хэлэнэ.
- Нүхэр, түргөөр бодыш даа! ~~~ Эндэ газаамнай ямар нэгэ зүһэ буруухан шубуун ерээд һуужа байнал, - гэн, һэжэглэһэн мэгдэнги янза үзүүлнэ.
Тиихэдэнь мүнөө хүнжэл сооһоо хара шарайтай гуша тойрон наһанай нэгэ дорюуншаг янзын хүн һуха харайн бодожо, хахархайшаг хүхэ даалин дэгэлээ хэдэрэн, хүл нюсэгөөр: ~~~ - Хаанаб, хаанаб? - гэжэ мэгдүүгээр дуугараад, газаашаа гүйгөөд гарашана.
- Тээ эндэхэнэ һуугаа бэлэйл, яашабаб, хайшаа ниидэжэ ябашоо гээшэб, - гэжэ хургаараа тэрэ шубуунай һуужа байһан газар тээшэ заахадань: ~~~ - Боли, боли, хургаараа бү заа, муу юумын хойноһоо хургаараа заадаггүй юм, хаанаһаа, ямар юумын үүдэнһээ табигдаһан туршуулшан, хайгуулшаншье ябаһыень хэн мэдэхэб, - гээд, ехэл зэбүүрхэһэн янзатай, дороһоо нэгэн удаа һанаа алдажа, гэртээ ороходонь, һамганиинь баһал һэжэглэжэ, хэмшээрхэһэн янзатайгаар гэртээ ороһоор, малгайгаа абажархёод, бурханайнгаа урда ошоно.
Бишыхан гуулин сүгсэеэ абаад, хэдэн удаа аршасагаан, сай тахил үргөөд, тэрээнэй һүүлээр газаа гаража, орон дэлхэйн үбгэд, ноёд, тэнгэри бурхад гэжэ аман соогоо үгэлэн байжа, зүг зүг бүхэндэ сайнгаа дээжэ сасана.
Эрэ нүхэрынь нэмһэгээр хоймортоо һуужа, тамхяа татан, нюсэгэн гэдэһээ дээшэ доошонь эльбэн, иигэжэ хэлэнэ. ~~~ - Үнгэрэгшэ үдэр тайлганда ошоод байхадаа, тэндэ сасали барижа, бөө найжын үндэрэй буурал баабайе дурдан байха үедэнь, дээшэ үргэлсэн байтарни, гэнтэ зүүн нюдэмни дороо хэдэн удаа татаа һэн.
Энээн дээрэһээ һанахадамни, мүнөөхи шубууншни энэ нютагта нэгэл муу юумын болохые зүгнэжэ ябаһан муу ёрын шубуун бололтой байна даа!
Энэ ороной онго тэнгэриин тайлга тахилгань хожомдожо, дутагдаһан алдагдаһан зүйл байгаа гү, али хүйтэн хүлтэнэй, халуун гартанай хаядаһан, орхидоһон болобо гү? - гэхэ зэргээр хэдэн зүйлэй һэжэгтэй юумэнүүдые гэмэрэн тооложо һуугаад, хүхэ борохон сайдаа зөөхэй айрһан хоёроо холин, сайлаһанай һүүлдэ мүнөө Хара Шарайта хэдэржэ һууһан дэгэлээ ара тээшэнь орхижо, тэндэ хүнэг соо байһан уһанһаа шанагаар удхажа, амандаа балгаад, галайнгаа хажууда һая нюураа угаажа, самсынгаа хормойдо аршана.
Иихэ зуураа: ~~~ - Үни һуужа, удаархашье хэрэггүй байна, эндэхи зон үбгэдтөө энэ ушараа хэлэжэ зүбшэлдэхэ, хэлсэхэ болобо гээшэб, - гээд, яаран хубсалжа, газаашаа гарана.
Удангүй нэгэ баян янзын айлай газаа, холтоһон хушалтатай набтархан зуһалангай гэрэй үбэртэ, бахарданги янзын шарайтай хэдэн хүнүүд дүхэрин һууна, тэдэнэй дунда нөөхи Хара Шарайта, ехэл зэбүүн янзаар нюдэеэ эрбэлзүүлэн, иишэ тиишээ хараашалан һуужа: ~~~ - Зай, тиигээд энээн тухайдаа юун гэжэ һанана гээшэбта? - гээд үгэеэ дүүргэнэ.
Нэгэ халзан боложо ябаһан буурал толгойтой үбгэн дэмы дэмы гараа мушхасагаан: ~~~ - Юрэдөө, минии һанахада, эрэ хүн залуудаа, эшэгэнэй мяхан халуундаа гэжэ шамдуухан лэ арга мүрөө бэдэрээ һаа дээрэ гэхэ байнам, - гээд дуугархадань, тэндэ һуугаашан аха үбгэмнай зүб хэлэнэ, хэн юугээ хайшань эльгээжэ, хэн юундээ шүтэхэ зальбарха гээшэбибди, орхимжото ламадаа гү, али оргойто бөөдөө гү гэхэ зэргээр нилээд удаан зүбшэжэ хөөрэлдэһэнэй һүүлдэ: даб гэһээр дасан ошожо, абарал шоо табюулаад, хэрбээ уншалга заһал буулгаа һаань, уншаха һайн ламые ойронь олон нүхэдтэйгөөр залажа ерэхын тулада урдань родовойн помощник ябаһан нэгэ үбгэниие хажуудань хэдэн залуу хүбүүдтэйгээр һомолоод тарана ха.
Удабашьегүй, хэдэн хоноод байхада, Хёлгосооной баруун бэеын бүлэг айлай газаагуур пэгшэгэр олон морин уяатай, баһа айл бүхэнэй газаагуур дүрбэн мөөртэй гоё гоё тэргэнүүд мулталаатай байна.
Тэндэ нэгэ гэр соо сан хэнгэрэг дэлдэжэ, бүреэ бэшхүүр шааяжа, забһараарнь бүдүүн хоолойтой ламанарай буха шэнгеэр борхиролдохо абяан гарана.
Тэрэ гэрэй газаагуур үбгэд, хүгшэдһөө эхилээд, үхибүүд хүрэтэрөө гороо мүргэл хээшэд олон, тэдэнэй дунда эреэн маряан хубсаһатай бэе хүрэһэн бэреэд, басагад хоорондоо шэбэнэлдэн, энэ тэрэ габжа, гэбшэнэрэй уншажа һуутараа һабяаһаа таһаралдажа, элдэб үнгөөр нюдөө хараһан тухайдань хэлсэжэ энеэлдэн, бэе бэеэ тохоногоороо бүтүү түлхилсэнэ.
Баһа тэндэ гэрэй һүүдэртэ хүхэ торгон дэгэлтэй үбгэд, хүрин торгон дэгэлтэй хүдөө гараһан хуушанай амбайнар һуужа, хүн бүхэнһөө тон ехээр баалажа байжа, уншалгын үргэл барисада гэжэ алта мүнгэ, адууһа мал хуряана, дансална.
Энэ уншалга хэдэн хоногто үргэлжэлөөд, һүүлшын үдэр тараал, далга хурылга боложо, лама хара илгадгүй, бултаараа хүлгүй ехэ архи уужа, хүхэ мяхан болотороо һогтожо эхилбэ.
Уруу гэдэргээ уналган, онго тэнгэриеэ дурдалган, хэрэлдээн, наншалдаан, хашхаралдаан, хуугайлалдаан бүхэли һүниндөө үргэлжэлжэ хоноһон байба.
Тэрэ үглөөгүүр тэндэ үнеэ һаажа байһан хоёр һамгад хоорондоо шэбэнэлдэжэ: ~~~ - Зайлуул даа, мүнөөхи тарган габжамнай энэ һүни нэгэ хүнэй гар хуха сохижорхибо гэнэл, яагаашье жэгтэй юм гээшэб даа, атаа жүтөөн дээрэһээ болоо юм гээд лэ хэлсэнэ, юрэдөө, газар дуулаг, гахай шагнаг, - гэлдээд, һүеэ үргэжэ, гэр гэр тээшээ ябана.
Хара Шарайта хоймортоо нэмһэгээр, хүхэршэһэн зүдэрэнги, нюур шарайгаа уршылган, һулаханаар аман соогоо гэншэжэ һууна, модо барижа хүлеэд, хүзүүнһээ татуургадажархиһан баруун гараа хирэ болоод лэ гомдолтойгоор хаража, гэнтэ залд гэһэн юм шэнги, шангаар ёолоно.
Шиниил үйлөөр хайран гараа хуха сохюулжа, иимэ ехэ зоболондо дайрагдаад һуунам даа, - гэжэ һамган тээшээ ёлогод гэн, муухай нюдөөр харахадань, һамганиинь урдаһаань уйлаганан: ~~~ - Нүхэрни, хайрлыш!
Ямаршье буруу ябадал намда байхагүй.
Харин уржын саада үдэшэ манай үнеэнэй хорёогой хажууда тэрэ тарган габжа шал мяхан һогтуугаар унашоод хэбтэжэ байһанаа, гэнтэ бодоод, намайе намнахадань, арай хүсэгдэнгүйгөөр гэртээ гүйжэ ороод, шамдаа хэлээ хамнайб даа! - гээд, нюдэнһөө уһа дуһалуулан һуухадань, Хара Шарайта нэгэшье үгэ дуугарнагүй, уруугаа харана.
Нөөхи тээсгэн өөрынгөө газаа ёрын шубуунай үзэгдэһые, баһа тайлган дээрэ сасали барижа байха үедөө нюдэнэйнгөө татаһые зэбүүсэн һанажа, ямар ехэ ёро ёдого ганса минии толгой дээрэ тудажа буугаа гээшэб, мүнөө энэ али тухай ехэ абаралай гүрэм заһал амитан зоной амгалан байдалай тулада гэжэ уншуулһамнай ямаршье туһа болонгүй, уһанда хаяһан шулуундал адляар ошобо гээшэ гү гэхэ мэтээр олон юумэ бодоһоной һүүлдэ эхэнэрээ хайрланги шарайгаар хаража: ~~~ - Нүхэр, шимни энэ бэеэрээ мордоод, бөө найжада ошожо, урда болоһон ушар шалтагаанаа тоолон хэлээд, үйлэ хэрэгтэмнай оролдожо үгыт гэжэ гуйжа ерэхэ болоо гээшэ хаш, - гэжэ хэлэхэдэнь, мүнөө эхэнэрынь хажуудань дүтэлэн ерэжэ: ~~~ - Би анхан энэ юумын эхилжэ байха үедэ бөө найжада ошожо, асуугаа һаа яаха юм гээд һанаһан болобошье, эхэнэр хүн аад лэ юу хэлэлэйб гэжэ абяагүй һуугаа һэм, халаг даа!
Тиихэдэ хэлэхэеэ яагаа гээшэбиб, - гэжэ гэмэрэн татажа дуугархадань: ~~~ - Тиихэл ёһотой байгаа даа, тэрэ үедэ сэдьхэлдэм ямар тодхор орожо харанхылһан байгаа гээшэб, тархиш даа, хожомдожо юумын хойно гарашаба гээшэ хаб даа!
Зай тиигээд, түргөөр түхеэрээд ябыш даа, гараймни үбдэхэ тэсэхээр бэшэ түргэдэжэ байна! - гээд шүдөө хабжагануулна.
Эхэнэрынь яаран, шэнэ дэгэлээ үмдэжэ, найжын абгалдай баабайда табиха гэжэ хэдэн набшаһан тамхи, нэгэ гаршан хадагтайгаар абаад, гэрһээ гарана.
Үдэшын боро хараан таһаржа, эндэ тэндэ айлай газаагуур унайн утаан уняартан, ногооной садхалан үхэрнүүд юушье һанаандаа оруулангүй, һанаа амархан, хибэдэһээ хибэлдэн, заабаргалдажа, үе үе уйдхартай хүндөөр дороһоо дүлин инсаглана.
Энэ үедэ Хара Шарайтын муухан хара гэрэй үрхөөр гал улаабхижа, олон хүн гэртэ газаа һүндэлнэ хэбэртэй, үүдэниинь үргэлжэ хаагдана, нээгдэнэ.
Энэ гэр соо галай баруун талаар ама халамгай болоһон хэдэн үбгэдүүд архи уужа, залуу ябаха сагтаа барилдааша, наншалдааша ябаһанаа, баһа хара баахалдайтай тулалдаһанаа хөөрэлдэжэ, шанга шангаар энеэлдэжэ, ехэл хүхинэд.
Энээн соонь хамагайнь дээдэ талада һууһан хүхэ һахалтай, үндэршэг үбгэнэй залаада хэдэн зүһэмэг бүд уяатай, хүдэлхэ бүхэндэнь хойшо урагшаа надхан, тэдэнэй ара талада аягын набтархан шэрээ дээрэ һаяхан табиһан тахилай бадаржа байһан зулын гэрэлдэ нилээдгүй һүртэйгөөр харагдана.
Галай зүүн хажууда хэдэн хүнүүд мяха эбдэжэ, хэдэн һамгад гэдэһэ аршажа, ехэл мэгдүүгээр шамдана.
Хара Шарайта хоймортоо гараа тэбэрижэ, нюураа уршылган, һулаханаар гэншэхынгээ забһарта: ~~~ - Найжа баабай, тахил табихадаа зүн бэлигтээ юу хайба хадарба гээшэбта? ~~~ Минии хэрэг үйлэ ямар зэргээр харагдаба гээшэб? - гэжэ толгойгоо гэлжылгэн татажа, үбжөөрхэнги дуугаар асууна.
Тиихэдэнь мүнөө залаадаа бүд уяһан хүхэ һахалтай үбгэн урмашан татажа, хоолойгоо хэнхеэтэй болгон, дээрэ дээрэһээнь заһасагаажа: ~~~ - Ай, хүбүүн! шиниингээ алтан һүлдэ, амин жолоое үхөөр хаанай үүдэндэ үзэжэ, эрлиг хаанай үүдэндэ эрижэ ошобоб.
Хүдэлшэгүй хүхэ түмэр хаалгын саана гунан улаан буха шэнги гуйбалзажа, гунжан улаан үнеэн шэнги шарбалзажа байнаш, нюсэгэн нюурта далдагүй гэжэ хэлэхэдэ, халюута хубсаһа хабшуулжа, хазаарта мори жолоолжо, хариха замдаа хатарха, бусаха замдаа тэхэрихэ гэжэ һананам, - гээд, хажуудаа һууһан үбгэдэйнгөө нюурнуудые нэгэ нэгээр харасагаан һууна.
Тиихэдэнь тэндэ һуугаашад бүгэдөөрөө толгойгоо дохисогоолдон: «Зүб, зүб бэд даа! амида мэндэ ябахаһаа үнэтэй юун байха һэм» гэлдэн, бабаралдаһаар байтарнь, гал дээрэ долоон тамгын тогоо табижа, бүхэли хониной мяхые бурьялгажа, харьялгажа, бурхан тэнгэридээ мүргэхын эхин болобо.
Халюута хубсаһа, хазаарта мори бэлэдхүүлһэнэй һүүлдэ бөө найжа бөөлэхынгөө түрүүн бүһэеэ тайлажа, нэгэ духаряа уугаад, хэрэгээ эхилжэ, бөөлэн дэбхэрэн бодоходонь, гэртэ байһан зон бултаараа абяа шэмээгүй боложо, бөөгэй мүргэлэй ёһоор гурбан хургаяа магнайдаа хадхаад, зальбаран, аман соогоо шэбэр-шэбэр гэлдэнэ.
Үглөөдэрынь болобо, гэр соохинь үймөөн займаанай һүүлдэ ноохой нобшоор дүүрэшэнхэй, мүнөө Хара Шарайтын гарай үбшэн бүришье ехэдэжэ, тэсэжэ ядан байна.
Газааһаа нютагайнь нэгэ үбгэн орожо ерээд, хэдэн юумэ асуугаад, ехэл бэрхэшээһэн маягтай, толгойгоо хүдэлгэн, бодолгото боложо: ~~~ - Зай байза, гай тодхор, үри түлөөһэеэ бөө найжада гаргуулжа, хэрэгшни бүтээ юм бэзэ.
Иигээд байхада яһа баридаг баряаша хүниие асаруулжа, гараа үзүүлхэ болоод байна гээшэш! - гээд, нюурыень сэхэ хараад һуухадань, гарайнгаа үбшэндэ тэсэжэ ядан, яахашье аргаяа барагдаад һууһан Хара Шарайта юугээшье химгадахагүй, гансахан лэ хайшан гэжэ түргөөр эдэгэхэ, амарха тээшээ һанахаһаа бэшэ юушье бодоногүй.
Харин хүнэй яашье гээ һаа тэрээгээр лэ болохо байһан туладаа: ~~~ - Зүб, тиигэхэ ёһотой байнам, юуншье намда гамтай бэшэ, элүүр мэндэ ябаа һаа, бүхэ һүхэ, бүдүүн мунсаяа барихадаа хоолойгоо тэжээжэ шадахаб, - гээд, үбгэнэй һанамжа оруулһан үгые хүндэдхэн, толгойгоо хэдэн удаа тонголзон ёһолһоной һүүлдэ өөрынгөө түрэл һэльбээ болохо һайн моритой нэгэ хүниие баряашада эльгэһэн байгаа.
Зунай халуун наран үндэртөө хүрэжэ, дэлхэйн шэмэг сэсэг набша, үбһэ ногоон эдеэшэжэ, амитан зоной ажал хүдэлмэриин эхилхэ саг ойртожо ерэбэ һэн ха.
Хара Шарайта гэртээ инаг налгайхан эхэнэртэеэ эльгэ дүүрэн байдалтай, гарынь һайжарһан болобошье, юрэ шэг шарайнь нимгэн, маряа мяханиинь нилээдгүй муужарһан түхэлтэй, сайгаа уужа һууха зуураа: ~~~ - Удахагүй, хэдэн хоногһоо үбһэнэй хүдэлмэри эхилхэ болобо гээшэ, гарни хуушан хэбтээ хүсэд орожо шадаадүй, шэнээ шадал муутай, үдэшэ болоходо шархирдаг зандаа байна.
Иигээд байхадаа ондо орохо үбһэеэ яажа абаха бэлэйбди, - гэхэ мэтээр гэмэрэн татажа, бодолгото болон һуухадань, эхэнэрынь хасардалдан: ~~~ - Гэнтэ байтараа юундэ үбһэнэй хүдэлмэри хэлэбэш, харин бөө найжын ашаар үбшэнһөө гэтэлһэншни ехэ юумэ гээшэл.
Үбһэнэй абалгашье... амитан аргатай, арга хургаяа олоно аабзабди, - гээд, эрэ нүхэрөө, зөөлэхэн нюдөөр һанааень заһан, хаража, үхэлэй абилгашанай гарһаа һаяхан мултаржа ерээд һууһан юм шэнгеэр энхэрэн һууна.
Тиигэһээр байтар газаа нохой һаб-һоб гээд, үүдээрнь хахархай, хуушан тэрлигтэй, хорин долоо-найма наһанай хирын, шэг үнгэ хүрьһэлиг, һэргэлэн янзын иимэ нэгэн танигдаагүй хүн нохойһоонь айжа, мэгдүүгээр орожо ерээд, бурханда мүргэжэ мэндэшэлээд, галайнь баруун талада тунгаасагүйхэнөөр һуушана.
Хара Шарайта удаахан аниргүй һууһанай һүүлээр: ~~~ - Танай нютаг хаанаб? - гэнэ.
- Би анхан энэ Хёлгосооной дайдада түрэһэн байхаб, минии бага наһанда эхэ эсэгэ хоёрни наһа баража, үбгэн эсэгэеэ дахажа, Энгидэй уруу зайжа ябашаһан хүн байгааб, - гээд, бага энеэбхилэн татажа, Хара Шарайтые хараад һууба.
Хара Шарайта ехэл гайхаһан янзатай нилээд удаан хаража һуутараа, гэнтэ нюдөө ехэ болгон: ~~~ - Ай, бурхан зайлуул, манай зээнсэр болохо хүн гээшэ хаямта!
Үбгэн эсэгэтнай сарюун мэндэ агша гү? - гэжэ һураба.
- Һаяхан наһа дүүрээ һэн.
- Зайлуул, барһан, мордошобо бы даа, би бүүл зүүл мэдэхэ байнам, нэгэ сагаан толгойтой үбгэн һаа гү гээд һанаха юм.
Тиишэдэ ошоһоор хори гаран жэл болоо бэзэт?
Эгээл мүнөө тэбхэр хорин табан жэл болоһон байнамди, үбгэн абамни наһа дүүрэхэ дээрээ хорин дүрбэн жэлдэ ородой мал шамтаяа харабаб; намһаа хойшо түрэһэн гараһан нютаг тээшээ түрэлхид гаралхидтаа бусаарай гэжэ захиһан юм.
Тиигээд үбгэн эсэгынгээ гэрээд үгөөр эхэ нютагтаа бусажа ерээ гээшэб! - гэхэ мэтэ ород зон соо ябаһан һууһанаа, ород хүндэ туһалуулжа тэдхүүлжэ, хүл дээрээ гараһанаа газар гэшхүүлэн хөөрэнэ.
Хара Шарайтын эхэнэр мүнөө шэнэ айлшанаа хүндэлжэ, сай мяхаяа шанан байха зуураа түлеэ асарха гэжэ газаа гараһан аад, гэнтэ шэг шарайнь үнэһэн мэтэ хүхэржэ, айхабтар зэбүүсэһэн байдалтай гүйн орожо, амидаһан игсүүн хоолойгоор: ~~~ - Нөөхи үйлэ муутамнай баһал ерээд һуужа байнал, гаража харыш! - гээд, гэдэргээ даб гэн гарашана.
Хоймортоо һуужа байһан Хара Шарайта бард гэжэ, бүхы бэень гэнтэ доһолшоһон юм шэнги, бахарданхай һүлэмхи хоолой шэшэрүүлэн: ~~~ - Хаана, хаана?
Баһа яагаа хэсүү юм даа! - гэжэ дутуу ядуу дуугараад, һамганайнгаа хойноһоо гүйгөөд гарашана.
Галайнь баруун талада сайлажа һууһан айлшан хүн дэмы гайхаһандаа юун ерээд һуугаа юм гэжэ тэдэнэй хойноһоо гараад харахадань, мүнөө хоёр зэргэлэн байгаад энэ, энэ гэлдэжэ, тэндэ үрмэдэһэнэй оёороор буурсаг бурма түүжэ ябаһан нэгэ гулабхаае хаража, ехэл жэгшүүрһэн байдалтай, хургаараа заалсажа байха зуураа: «Боли, боли, хургаараа бү заа!» - гэлдэн бэе бэеэ таталсан байна.
Мүнөө шэнэ хүнэй бүришье гайхажа, нэгэ удаа тэдэ хоёрой нюурые хаража, нэгэ удаа тэрэ гулабхаае хаража байхадань, Хара Шарайта хажуудань һэмээхэн дүтэлжэ шэбэнэнэ: ~~~ - Энэ шубуунай тээсгэн манай газаа һуужа байхыень энэ минии эхэнэр хараһан байгаа, тиигээд тэрэ гэһэн сагһаа хойшо туйлай бэрхэ зоболон намайе дайража, мүнөөшье хүрэтэр бэемни хуушан түхэлдөө ороогүй байдаг.
Мүнөө баһа ямар юумэдээ тодхор тулайгаа хаража, ёро зоболон асаржа ерээд ябана гээшэб, - гэжэ гомдолтойгоор дуугархадань, шэнэ хүн урмаа хухаршаһан голхоронги дуугаар: ~~~ - Нагаса, та юугээ хэлэжэ байна гээшэбта!
Энээхэн шубуунтнай хамаг амитанда гулабхаа гэжэ танигдашаһан, ямаршье хорогүй шубуун юм лэ; энэ болбол хэзээ бүхэндэ гэрэй тэжээмэл амитан шэнги хотон айл, хото городуудаар байрлажа, илангаяа таряанай ажалтай болоһон нютагуудта дэлгэрдэг һайн заяатай шубуун гээшэл! - гэжэ дарууханаар хэлэжэ энеэнэ.
Хара Шарайта эхэнэртэеэ хоюулан нюдөө ехэ болголдон: ~~~ - Юугээ хэлэнэт!
Бидэ эрэ гэргэн хоёр наһан соогоошье иимэ шубуу үзөөгүй ябаһанаа хоёрдохиёо үзэжэ байнабди, манда ёро тодхор шэрэхэһээ бэшэ юумэ асараагүй юм лэ, - гэлдэн байна ха.
Тиихэдэнь, мүнөө хүн тээлмэрдэн, гулабхаагай энэ газарта урдань байгаагүй шалтагааниие олон ядажа, түр зуура түдэгэсэн татаад: ~~~ - Эндэ таряа таридаг болоо гү? - гэжэ асууна.
Тэдэнэр ямар ушарһаа иигэжэ ташха ондоо юумые асуунаб гэһэн янзатай шэртэн хараад: ~~~ - Манай эндэ юрэдөөшье таряа таридаггүй байһанаа, харин үнгэрөөшэ хабар энэ зэргэлжэ һууһан айлнай хахад пүүд орооһо шоройдо худхаһаниинь тээ тэрээхэн, үнеэнэй хорёогой саана харагдажа байна, - гээд заана.
- Зүб даа!
Гулабхаа гээшэ үрэ таряан гү, али буурсаг бурма зэргын зүйлнүүдые эдижэ амидардаг амитан байха юм, зүгөөр тиимэ тэжээлэй хомор газарта огтошье үзэгдэнгүй байжа магад, хэрбээ танай энэ газарта таряанай ажал эрхилдэг болоо һаань, иимэ шубууд дары түргэн олон болохо, арад зоной ажабайдалай хубилха, болбосорхо тума шэнэ шэнэ ёһоной үзэгдэлнүүд алишье юумэ дээрэ гаража байха жама ёһотой гээшэ.
Юумэ бүхэн булта шалтагаантай байдаг юм гэжэ ойлгохо ёһотой байна, - гэжэ үгэеэ дүүргэхэдэнь, мүнөө эрэ эхэнэр хоёр ехэл урмаа таһаран, энээнһээ урагша болоһон ябадалнуудаа һанан гэхэдээ, толгойгоо хоёр гарайнгаа альгаар хашалдан, этигэжэ ядаһан маягтайгаар һуушанад.
УНЗАД ЯАГААД БОЛОХОБ
Нэгэтэ зунай халуун үдэр Хэжэнгын дасанда нэгэ ламын хашаа соо, таримал модоной һүүдэртэ, хэдэн ламанар суглараад, бууза хуушуур эдижэ һуугаа һэн ха.
Иигэжэ һууха зуураа нэгэниинь, хамартаа тамхи татан, айхабтар бүдүүрхүүгээр хөөрэнэ. ~~~ - Одоо даа, Эгэтын дасанай рамнай дээрэ Хамбын унзадай хашамал хоолойе гайхаал гээшэб, оо-я!
Тэрээнэй уншажа байхадань, сонхын шэл дорьбожо, пяршаганажа байгаа һэн, - гэхэдэнь нэгэ залуушаг лама хоолойгоо заһажа, һуури дээрээ дабшан татаад: ~~~ - Үгы, юрэдөө, хайшан гэхэдээ тиимэ айхабтар хоолойтой болодог юм гээшэб, заабол нэгэ ушартай байгаа ёһотой, - гэнэ ха.
Тэндэ хамагай арада хамаагүйшэг һуужа байһан хахархай хүрин дэгэлтэй халзан Лүдэб гэдэг, хамараа һарналзуулан: ~~~ - Гайхалтай гоёнууд габжа, гаарамбанар һуужа байһан аад лэ, гансахан тэрээниие мүнөө хүрэтэр ойлгоо мэдээгүй ябаа гэжэ яажа болохо юм даа!
Би һанахадаа һайн хоолойтой болохо гэбэл тон хилбарханаар боложо шадагдаха юм гээд хэлэхэ байналби, - гэжэ хэлээд, томоорхуу янзаар харан һууна. ~~~ Тиихэдэнь тэндэ һуужа байһан ламанар, гайхалсаһан янзатай, бултаараа Лүдэбэй урдаһаа харашоод һуунад.
- Зай, зай! ~~~ Лүдэб аха, саашань хөөрэгты, - гэлдэжэ, тэндэ табагай оёорто үлдэһэн таба гурбан хүйтэн бууза абаад, Лүдэбэй урда табижархихадань, Лүдэб маһалзан һуужа, хөөрөөгөө эхилбэ.
- Яахадаа бараг бэ гэхэдэ, би урдань иигэжэ дуулаһан байнаб: ~~~ Хальмаг ороной хаһатай хаһатай унзадууд хартаабха бүхэлеэр залгижархёод байхадаа, хабтагар хара тогооной ханхинаса уншадаг болоно гэлсэгшэ.
Монгол ороной мундуу мундуу унзадууд можо сэмгэнэй тойн яһа залгижархёод байхадаа, моотоо саарһа хаха уншажархидаг болоно гэлсэгшэ.
Түбэд ороной түргэн түргэн унзадууд хониной түүхэй бөөрэ бүхэлеэр залгижархёод байхадаа, түмэр боолто толгойдоо оруулаад уншадаг юм гэдэг, хэрбээ тиигээгүй һаа толгойнь хахаршадаг байгаа гээд дуулаһан байнам, - гэжэрхёод, хүн бүхэнэй нюурые мэхэтэй нюдөөр харасагаан, табаг соохи хүйтэн буузаяа үмхэлэн эдижэ, абяагүй болоод һууна.
Мүнөө тэндэ шагнажа һууһан ламанарай нюур нюураа харалсаад: ~~~ - Ямар һонин юумэ һая дуулдаба гээшэб, - гэлдэн һууха зуурань, тэндэ һууһан Шойндон гаарамба ехэл хүхижэ: ~~~ - Үгы байза, тиимэ бэлэн аргын байһаар байтар, юундэ хони ямаан шэнгеэр мааралдажа, шууялдажа байдаг барһад гээшэбибди, тэрээниие туршаад үзэхэ хэрэгтэй байна, - гэнэ.
- Одоо даа, Шойндон гаарамбын туршаагүйдэ хэн туршаха гээшэб, - гээд, халзан Лүдэб хаба соогоо хүхинэ.
Удангүй Шойндон гаарамба гэртээ бусажа, өөрынгөө нэгэ хуварагые хажуудаа дуудажа асарба. ~~~ - Зай, ши тэрэ амбаар соо үлгөөтэй байһан хониной мяханһаа можо сэмгыень булгалжа асараад, түргөөр шанаад абажа ерэ!
Ойлгоо гүш? - гэхэдэнь, хувараг урдаһаань дохижо, тархияа нэгэ эльбэжэрхёод: ~~~ - Зай, - гэн газаашаа гүйгөөд гарана.
Тиигэһээр байтар, удабашьегүй, хуварагынь нэгэ табагтай мяха баряад орожо ерэнэ. ~~~ Шойндон гаарамба: ~~~ - Ухайш даа! ~~~ Наашань эндэ асараад таби! - гэжэ урдаа табюулаад, хамсыгаа шамажа, можо сэмгэнэйнгээ мяхые эдижэ оробо.
Мүртэй мүлжэншьегүй, тойн яһыень булга мушхан абажа, альган дээрээ табяад, бурхан тээшээ хаража: ~~~ - Уужам хоолойтой унзад болохо болтогойб! - гэжэ дуугаран, зальбарал табиһанайнгаа һүүлдэ тойн яһаяа амандаа хээд, нюдөө анижа, залгижархин гэхэдээ, хахажа, муухай сагаа эреэн нюдэ харуулаад, зоходожо байһан зунай буха шэнги, гүлдэгэр-гүлдэгэр гэжэ гараараа газар тулаад һууна.
Тиигэжэ һуухадань хуварагынь гайхашоод, харин ламынгаа бурхандаашье зальбаржа һууһыень, хахашоодшье мэгсэгэшэн һууһыень ойлгожо ядаад, иишэ тиишээ бэлтэгэшэн байба.
Тэрэ үедэнь газааһаа нэгэ бүдүүн хара лама бүхэтэр хүхэ үбгэн хоёр орожо ерээд, харан гэхэдээ, ехэл мэгдэжэ, «яагааб, яагааб?» гэлдэжэ, хуварагһаань асуунад.
- Харин, яагаа гээшэб даа, мүнөө һаяхан мяха зоогложо һуутараа иишэбэл даа! - гэнэ.
- Ай, энэшни хахаа гээшэ! - гэжэ тэрэ бүдүүн хара лама гүйжэ ошоод, малагар улаан магнай дундань мантагар нойтон нюдаргаяа шалд гэтэр табижархина.
Шойндон гаарамбын аманһаа нэгэ монсогор юумэн пос гээд гарашаба.
Гаарамба амяа абажа ядан, хүлхэгэд-хүлхэгэд гэжэ һууна ха. ~~~ Мүнөө бүдүүн хара лама: ~~~ - Зай, гаарамба ламбагаймни, яаба хайшан гэбэ гээшэбта? - гэжэ асууба.
Тиихэдэнь Шойндон гаарамба урдаһаань уйлаганажа: ~~~ - Бишни унзад болохо хуби буянгүй байба гээшэ хаб, хониной тойн яһа залгижа шадабагүйб, харин залгин гээд, хахажа шүүд лэ үхэшэн алдабаб, - гэжэ уруугаа хараад, уйдхартай болон һанаа алдахадань: ~~~ - Унзад болоходоо хониной тойн яһа залгиха юм гэжэ хэн шамда хэлээб, - гэнэ.
- Халзан Лүдэб хэлээ һэн.
- Хай даа, халзан Лүдэбнай хаанаһаашье дуулаад хэлээ юм ааб даа, - гээд энеэхэдэнь, Шойндон гаарамба мэхэлэгдэһэнээ һая мэдэжэ, хороо бусалан: ~~~ - Бурхан зүг, намайе халзан Лүдэб хардаба гээшэлтэй, - гэжэ һалганан һууна.
Тиихэдэнь тэндэ байһан бүхэтэр хүхэ үбгэн мэдээшэгүй янзаар мэхэеэ хүдэлдэжэ, миһэд гээд: ~~~ - Үгы, юрэдөө, хайшаа юм даа! ~~~ Минии һанахада улаан хоолойн уужам болоо болёошье хадань уншаха хоолой гээшэмнай ондоо байдаг бэшэ юм гү?
САНХЮУДАЙ
Урда хуушан сагта Санхюудай гэжэ бөө байгаа һэн.
Тиигээд энэ Санхюудай бөөгэй бөөлэхэдэ, тэрээниие шагнажа һууһан хүнүүд эльгээ эгшэтэрээ наада харан, энеэлдэдэг байһан юм.
Нэгэтэ Санхюудай бөө нэгэ айлда ерэжэ, тэрэ айлай нэгэ хуушан муу танхые үзэл харада оруулаад, тэрээнээ гаргаха гэжэ бөөлөө һэн ха.
Зай, тиигээд мүнөө Санхюудай бөө энэ тэрэ юумэ түхеэрүүлжэ, нэгэ хони алуулаад, бүхэли һүниндөө бөөлэһөөр байтарнь, үүр хираалжа эхилбэ.
Тииһээр байтаршье Санхюудай бөөгэй бөөлэхэшье юумэнь дууһажа, тэрэ танхаяа һэеы гэрэй буруу (баруун) үүдээр газаашань гаргаха гэжэ хэсэ хэнгэрэгээ наярхай түерхэй буулгажа байба ха.
Иигэжэ байхадань, тэндэхи нэгэ баян хүнэй адуу манажа ябаһан Борбоогой Буда гэдэг юумэ сээрлэдэг, этээрхэдэггүй, тиигээд аляа зантай мангаргүйшэг хүн тэрэ бөөлөөнэй хэсэ хэнгэрэгэй дуугаар юрэдөө тэндэ ошожо дулаасангаа хэрэгэй мяха эдихэдэ яаха юм гэжэ, адуугаа захалжархёод, гүйлгэжэ ерэбэ.
Ерээд моринһоо буужа, мориёо уяжархёод, шамдууханаар алхалжа, гэртэ орохоёо ябахадань, мүнөө танхаа гаргажа байһан үе тохёолдобо.
Үүдэндэ хүрэн сасуу харан гэхэдэнь, гэрэйнь буруу үүдээр һамига намига зүһэмэг бүд, хадаг уяжархиһан хэбэртэй нэгэ хара юумые газаашань бултайлгажа, саанань Санхюудай бөө гани саг боложо: ~~~ - Хара тужа нютагтаа ~~~ Хариха бусаха болобош, ~~~ Хабхаг дүүрэн эдеэгээр ~~~ Дүүргэн шамай ябуулнаб. ~~~ Боро тужа нютагтаа ~~~ Бусаха хариха болобош, ~~~ Булам дүүрэн эдеэгээр ~~~ Дүүргэн шамай ябуулнаб. ~~~ Хари газарһаа дахабари болоһон, ~~~ Хүйтэн газарһаа нэхэбэри болоһон ~~~ Тооно дээгүүр тонголзоошон, ~~~ Тотого дээгүүр үнгэлзөөшэн, ~~~ энэ танхаяа баригты, абаашагты, абагты! - гэжэ Санхюудай бөөгэй сад сад хашхархадань, мүнөө үүдэндэ ерээд, орохо гэжэ ябаһан Борбоогой Буда аляархан, айхабтар бүдүүн хоолойтоор: «Аса, аса! ~~~ Наашань! ~~~ Абангүй яаха һэнбиб», - гээд угзатад гэжэ шобто татан абашана ха.
Тиихэдэнь, тиимэ юумэ болохо гэжэ һанаан заяандаашье оруулаагүй, аман байнал гэжэ хашхаржа, бөөлэжэ байһан Санхюудай бөө айхабтар ехээр бард гэжэ сошоһондоо: «Ээ... зайламарнай, абашабал!» - гэжэ дуу табяад, гэдэргээ һүрэн гэхэдээ, гал дээрэ бусалжа байһан тогоотой шүлэн соо һуужа, хамаг бэеэ хуу халашоо һэн ха.
ЯМААН ЖАМСА
Нэгэ үдэр ехэ хүреэнэй заха шууюур дээгүүр хүн зон хөөрэлдэхэдөө, ара газар һууха гэһэн Ахай ноён айсүй морилжо ябана, айхабтар ехэ угтамжа болохо гэжэ байна.
Ши дуулаа һэн гүш? ~~~ Ши мэдээ һэн гүш? - гэлдэжэ бэе бэеһээ асуулдан байба ха.
Ахай ноёной эндэ ерэхэдэ арба табан үгэ андалдаад, хөөрэлдөөд үзөө һаа яаха юм гэжэ үдэрэй һанаан, һүниин зүүдэн болоод ябанам, - гэбэ ха.
Тиихэдэнь Соохор Содбо нюдөө бүтылгэжэ, иишэ тиишээ хараашалаад: ~~~ - Ай даа, абгаймни, яабашье тиижэ болохогүй даа!
Ямаан Жамса таниие яһа мяхаяа эбдэрээд, ядаржа зобожо хэбтэнэ гэжэ анда ябаһан нүхэдшни амаргүй болоһон шарайгаар хөөрэлдэжэ байха болоо һаань, шэхэндэ хажар, сэдьхэлдэ хүндэ болохо байна даа, ойлгоорой, нүхэрни! - гээд шогтойхоноор энеэнэ.
Ямаан Жамса Соохор Содбын урдаһаань баһал баһанхад дээрэнхы янзаар: ~~~ - Ай, тэрэшни бараг даа, Ямаан Жамсые яагаад орхихо һэм даа! ~~~ Барагтайхан байбал бабаналдаад, багтайхан байбал бархиралдаад дүүрэнэ бэзэ! ~~~ Одоо энэ һуугааша Ямаан Жамсашни тэрэнэй тухай тэхэ ямаан хоёрой мүргэлдөө үзэһөөр ябаһан аха юм даа! - гээд, ташаганаса энеэнэ.
Соохор Содбо, сортоотой маяг үзүүлэн, баһал урдаһаань ташаганаса энеэбэ: ~~~ - Үгы, шимни яагаад ярилдаха, хайшан гээд харилсаха гэһэн хүн бэлэйш?
Ямаан Жамса иишэ тиишээ хаража эмнисэгээгээд, энеэбхилэн татажа, мүрэ дээрэнь гараа табина. ~~~ - Зай, нүхэр, үнэн сэхэ өөрынгөө һанал хэлэһүүб! ~~~ Харин бишни айхабтар сухалтай гэдэг Ахай ноёнтой хөөрэлдөөд, хүхеэд тарахаһаа байтагай хамаг зоной хараһаар байтарнь хоёр һугыень хургаараа хадхажархёод, золтой заяатан байнаш даа гэгдэхэ шадалтай байхаб даа!
Соохор Содбо уршагад гэжэ урмаа таһарһан янзатай урдаһаань хараад: ~~~ - Ай, зайламарни даа! ~~~ Адууһа мал адуулаад, ами хоолойгоо тэжээгээд ябаа һаашни үлэн хээли бэедэ амар гэжэ бидэ хоёрһоо удхатай үгэ бэшэ юм гү? ~~~ Ахай ноёной һуга хадхажа, ами толгойгоо алдахаяа һанаһан ямар тэнэг хүн гээшэбши, - гэжэ урмаа таһарна.
Ямаан Жамса гэдэргээ сухарин, гараа дэлгээжэ, гайхаһан янзаар иигэжэ асууна: ~~~ - Нүхэрни, та юу хэлэжэ байнат, тэнэг хүн тиигэжэ хэлэдэг юм гү? ~~~ Бишни сула алдаргүй хосорһон Соохор Содбо бэшэ бшууб. ~~~ Суутай хабатай гэгдэһэн, яажашье шадаха Ямаан Жамса мүн гэжэ мэдээрэй, - гэжэ эльгэ хатан энеэнэ.
Соохор Содбо, сухалаа хүрэһэн янзатай, гараараа зангаад: ~~~ - Тэнэг хүн тэнгэриһээ нэгэ наһа аха гэжэ эгээл шамһаа удхатай үгэ байна гээшэ. ~~~ Зай, иигээд дүүргэе даа. ~~~ Удага эрбээхэйн үльгэртэй, улайжа байһан галда орохоёо дурладаг шамтай олон юумэ юу хэлсэхэб. ~~~ Харин хамта ябадаг хани нүхэр шамайгаа энэ хэрэгээ эсэстэнь хүргөөд, элүүр мэндэ гараа һаашни эрхим жэшээнэй эмээлтэ морёор шагнажархиха байналби гэжэ эндэ байһан нүхэдэйнгөө, энэ байһан бэеынгээ энхэ сарюун һүнэһөөр ама алдан андагайлжархиха байнам, - гэнэ ха.
Тиихэдэнь Ямаан Жамса энеэбхилээд, иишэ тиишэ хаража: ~~~ - Зай, нүхэд, хүн түрэһэн ёһодоо хүлэг морёор дабхиха зол хуби иигэжэ ерэдэг юм гү, - гэжэ альгаа ташан хашхархадань, тэндэ дуулажа байһан зон ехэл хүхижэ: «Ама ехэтын андагаар табихада, зориг ехэтын зол хүлеэхэ хүхюу саг хүлеэгдэжэ байна!
Харин бидэнэй урда хэлэһэн үгэдөө эзэн боложо, хэһэн хэрэгтээ баатар боложо шадаарайгты!» гэлдэжэ Ямаан Жамса Соохор Содбо хоёрой мүрэ дээрэ гараараа сохисогоолдоно.
Соохор Содбо айхабтар шангаар хашхаржа: ~~~ - Би болбол нёлбоһон нёлбоһоёо амандаа дахин хэдэг адаг муу эрэ бэшэб даа!
Харин энэ Ямаан Жамса гэдэгни ярижа хэлэжэ байһан үгэеэ яабашье та бүхэндэ харуулхал юм бэзэ, эндэ манай хэлсэһэн үгэнүүдые эдэ байһан та бүгэдэ мартахагүй ёһотойт, хэрбээ ярижа байһан Ямаан Жамса, зольбо муу нохой шэнгеэр, олоной дундуур орилоод, бархираад гүйгөө һаань, эрхим зэргын эмээлтэ морин, энэ нүхэрэй гарта орохогүй гэжэ эртэһээ мэдэхэ хэрэгтэй, - гээд үгэеэ дүүргэнэ.
Ямаан Жамса амаа барижа энеэгээд, аалиханаар иигэжэ хэлэбэ: ~~~ - Ахай ноёной аймшагтайшье һаа, аргын оньһоор шадахаб даа!
Соохор Содбын сортоотойшье һаа, суутай Жамса гэгдэхэб даа.
Эндэ хэлэһэн үгэдөө эзэн болоһон алдараа танил инаг таанарай зүрхэндэ золтой байһанаа зугаалан байхаб! - гэжэ олоной дундуур омогтой янзаар алхалан саашаа ябашана ха.
Тэрээнһээ хойшо хэдэн хоноод байхада, мүнөөхи Ахай ноён морилоод, энэ үдэр Зүүн Хүреэнэй наян тохой Майдарида мандал даншагаар мүргэхэ гэжэ морилхонь гээд, хүн зон хүл хүбөө табилдан, Майдариин сүмын үүдэндэ маша олоороо хамтаржа, ёһолон һүгэдэн угтана.
Удабашьегүй ямаан бүреэ пааяжа, ямбын хүхэ жуузаар Ахай ноён, абгай хатан хоюулан хүн зоноор хүреэлүүлэн ерэжэ, Майдариин сүмэ соо оробо.
Тэрэ үедэ мүнөө Ямаан Жамса онгирхой хахархай дэгэл, хагзархай жалжагы гутал оложо үмдөөд, урда хойноһоо угзаруулба түлхюулбэшье, һаатангүй, жүдхэ жүдхэһөөр, олоной дундуур урагшаа орожо ошоходонь, хойноһоонь Соохор Содбо түрүүтэй, хэдэн гэршэ болохо хүнүүд баһал жүдхэлэн ябанад.
Ахай ноён наян тохой Майдариин мотортонь хүрэтэр шата гэшхүүр табюулаад, ута гэгшын нанзад хадаг барижа, тэрээн өөдэ гарана.
Хадагаа мотор дээгүүрнь табижа, адис хүртөөд, аалиханаар доошоо буужа ябаба ха.
Тэрэ үедэ Ямаан Жамса мүнөөхи шатын хажууда ойротон ошоод байһанаа Ахай ноёной дээрэһээ буужа ерэхэдэнь, гэнтэ даб гэжэ хоёр һугыень хургаараа хадхажархина ха.
Ахай ноён аймшагтай ехээр сошожо, абяа гаражархина.
Тиихэдэнь хажуудань ябаһан нүхэдынь хашхаралдан, Ямаан Жамсые унаса бодосо угзашан барижа: ~~~ - Энэшни яажа байһан хара нохой гээшэб, - гэлдэжэ ганиралдан, ташууралдан байхадань, Ахай ноён хажуудань ойрохон ерэжэ, үзүүртэй зэрлиг нюдөөр Жамса тээшэ дошхорон хаража, шүдөө ташаганаса хабираад: ~~~ - Одоо ши яажа байгаа забхай тэнэг элжэгэн гээшэбши, ами толгойгоо алдаха болоһоноо мэдэжэ байна гүш? - гэжэ сад-няд гэтэр бадашан, зандан байхадань, тойрон байһан нүхэдынь ахай ноёнойнгоо юун гэхэ зарлигые хүлеэжэ, нюдэ амаа хурсадхан, Ямаан Жамсын зүгтэ шүдөөрөө добтолон алдажа, дугташалдан байна ха.
Мүнөө Ямаан Жамса ажаггүй Ахай ноёной үбдэг доро һүгэдэн мүргөөд: ~~~ - Ай, ехэ тэнгэримни, үршөөжэ хайрлыш!
Үгытэй ядуу намда иигэхэ гэһэн нэгэ ехэ хэрэг байһаниие тайлбарилан айлдахахын сүлөө минии үхэлэй урда түр зуурахан үршөөжэ хайрлыт! - гэжэ доромжо муу байдалаар мүргэжэ, саашань хэлэнэ: ~~~ - Би болбол эсэгэһээ хубилжа, эхэһээ түрэжэ энэ бэе хүрэтэрөө үе наһандаа үгытэй хооһон гуринха гуйраншан ябаһан хүн юм даа.
Тиимэ дээрэһээ бүри һаяхан хамагые айлдагша хамба багшын гэгээдэ бараалхажа, өөрынгөө үнэн ябадалые айлдахажа, үгытэй гуйраншан байдалһаа яажа мултархын тухайда абарал эриһэнэймни харюуда, хөөрхэй, хамба багшамни иигэжэ зарлиг үршөөһэн бэлэй: «Одоо ши болбол үе наһан соогоо үгытэй гуйраншан байдалһаа мултархашни тон хэсүү байна даа!
Гансахан лэ тэрэнһээ мултарха аргашни болбол, хуби заяан тохёолдоо һаань, хурмаста тэнгэриие сошоожо шадаа хадаа зөөриин хэшэг үршөөжэ магадгүй гэжэ айлдахадань, одоо хурмаста тэнгэриие хаанаһаа олодог бэлэй гэжэ үдэрэй һанаан, һүниин зүүдэн боложо ябатараа, харин таниие үзэн гэхэдээ, одоо даа, ёһотой хурмаста тэнгэри гэдэг сохомтой энэ мүн байгаа гэжэ һанаад лэ, тэнгэриин хайра хэшэгтэ хүртэхын ехэ хэрэгээр, энэ үдэрэй зол буянгаар золголдожо сошооһон байнам гэхэһээ бэшэ адаг гуйранша намда ондоо буруу һанал юун байхаб даа, хурмаста тэнгэримни, үршөөжэл хайрла даа! - гэжэ мүргэнэ ха.
Тиихэдэнь Ахай ноёной шарайнь дары зөөлэржэ, урмашаһан омог нюдөөр нүхэдэйнгөө зүгтэ хаража маһалзан: ~~~ - Аа, харин бишни энэ муу тэнэгтэш хурмаста тэнгэришье байгаагүйдөө яахабиб даа! - гэжэ улам бүри ехэрхүү байдалаар хоолойгоо хашажа, нюдөө хилмалзуулан хэлэһэнэй һүүлдэ, Ямаан Жамсые хаража: ~~~ - Аа, ши зоримгой бэрхэ байһандаа хэрэг үйлэеэ бүтээжэ абаба хаямши даа!
Бодол һаналаар болохотойхон хүн байгаа байнаш даа! - гэнэ ха.
Тиихэдэнь Ямаан Жамса: ~~~ - Ай хөөрхэй, хурмаста тэнгэримни, барагдахагүй ехэ хэшэг танһаа үршөөгдэбэб, - гэн, хэдэн удаа мүргэсэгөөн гэдэргээ сухарижа, олоной дундуур үгы болон арилшана.
Удабашьегүй, Ямаан Жамса Соохор Содбын нэгэ һайн морииень унаад: ~~~ Хэһэн хэрэг бүдүүлигшье һаань ~~~ Хэлэнэй хурсаар шадабалби, ~~~ Ахай ноёной аймшагтайшье һаань ~~~ Аргын хүсөөр гарабалби, - гэжэ дуу дуулажа, олоной дундуур ябаһан юм гэдэг!
ҮБГЭН БАНДИ
Урданай хуушан сагта һэн ха.
Нэгэ айлда оройшог болоһон хойно арадаа үргэбшэтэй нэгэ шархигар банди, модо тулаһаар, орожо ерэнэ.
Гэрэй эзэн тэрэ ламаһаа: ~~~ - Зай, ламбагай! ~~~ Хаанаһаа хаана хүрэтэр морилжо ябанабта, нютаг үргөөнтнай хаана бэлэй? - гэжэ асууна.
- Одоо намда хаанаһаа хаана хүрэтэр морилхо гэжэ юу байхаб даа. ~~~ Дайда байбал ябаад, ~~~ Дайсан байбал тэмсээд, ~~~ Хоол байбал зооглоод, ~~~ Хоб байбал хэлсээд ябадаг, ~~~ Орохо гэрээ бурханай болгожо, ~~~ Ошохо нютагаа Богдын болгожо. ~~~ Гэрһээ гэргүй гараһан ~~~ Гэлэн хүншни одоо иигээд лэ, ~~~ Малгай табибал манайхи гээд, ~~~ Маргааша болобол танайхи гээд ~~~ Ябажал байна даа!
- Үгы, тамни, гэрһээ гэргүй гараһан гэлэн хүн аад лэ, дасан хүреэндээ һуужа байхаяа яагаа хүмта?
- Ай, тиигэжэ яажа болохоб даа, ~~~ Гэлэн хүн хүдөөдэшье ябажа болоно даа, ~~~ Гэргэн хүн дасандашье ябажа болоно даа, ~~~ Юрэдөө тэрэ болбол тэндэ, ~~~ Энэ болбол эндэ гэжэ болзоогүй юм даа!
- Зайлуул даа, тиимэл юм бы даа, харин дуулаагүй юумэеэ дуулаба байнам.
- Тиимэ байдаг юм даа! ~~~ Ямаагаа танихагүй ~~~ Тэхэ гэжэ байдаггүй. ~~~ Ябадалаа мэдэхэгүй ~~~ Гэлэн гэжэ байдаггүй. ~~~ Иимэ болоод ерэхэлээр ~~~ Үгэхэ хүн үргэлөө мэдээд, ~~~ Абаха хүн альгаа дэлгээгээд һуубал ~~~ Үнэн һүзэгтэй ~~~ Үгэльгын эзэнэй ёһо, ~~~ Үлыжэ һуудаг ~~~ Лама хүнэй ёһо гэжэ ~~~ Энэ хоёрые хэлэдэг юм даа!
- Зай, тиигээ һаа, үбгэн лама, тамни үлдэжэ ерээд үлыжэ һууна гүт? - гэжэ шогтойгоор энеэгээд, өөрынгөө һамган тээшэ хаража: ~~~ - Эдэ ламбагайда хоол хэ! - гэхэдэнь, һамган бодожо, гал дээрэ тогоо табяад, нэгэ боро хүхэхэн бурдууг шэнги юумые һамаржа, худхажа эхилбэ.
Үбгэн лама үлдэжэ ябаһан болобошье, тэрэ һамганай худхажа шанажа байһан юумые голоһон янзатай, урмаа хухаранги, үгэ дуугүй, өөдэ уруугаа харасагаан һууна.
Удабашьегүй тогоотой юумэ эдеэн боложо, галай хажууда абаад, аягалха гэжэ: «Ламбагай, аягаяа хайрлыт», - гэхэдэнь, үбгэн лама, дурата дурагүй, аягаяа гаргажа, нэгэ үлеэгээд, һарбайха зуураа: ~~~ - Зай, тиигээд дундаханаар хээрэй! - гэнэ.
Һамган аягадань мүнөө эдеэнһээ дундаханаар хэжэ, ламада асараад барина.
Үбгэн лама ехэл шархуугаар абаад, үнэрдэн татажа, эды тэды юумэ аман соогоо шэбэр-һабир уншахадал гээд, амталан үзэнэ.
Харин тэрэнь шүлһэ адхарма тон амтатай эдеэн байшаба ха.
Тиимэ байхадань үбгэн лама эжэлэнгүй, тогоон тээшэнь үлын татажа, айхабтар ехээр амтатайрхаһан янзатай, дээрэ дээрэһээнь балгалан уужархёод, анхандаа дундаар хэ гэжэ хэлэһэндээ торожо, алей, баһа нэгые дундаар, алей, баһа нэгые дундаар гэ гэһээр хамтадаа долоон дундые һубарюулан уугаад, арай гэжэ садаа һэн ха.
Ламын садахада, һамган тэрэ үлэһэн эдеэнһээ үбгэндөө нэгэ аяга хэжэ үгөөд, баһа өөрөө нэгые хэжэ уугаад, үлдөөшыень нэгэ шабар лонхо соо юулэжэ, бурханайнгаа шэрээ доро табижархёод, булта ан бун гэлдэжэ, унтаха гэжэ хэбтэнэд.
Мүнөө үбгэн лама тугаарайнгаа боро хүхэхэн бурдууг шэнги юумые үргэлжэ амтатайрхан һанажа, үргэһэ нойроошье хүрэнэгүй, гэр доторхи хүнүүдэй унтажа, хурхиралдаад орхихые хүлеэн хэбтэнэ.
Удабашьегүй эндэ тэндэ хүнүүд хурхиралдаба.
Тиигээд бурханай шэрээ доро табяатай байһан мүнөөхи лонхотой юумын таглааень һэмээхэн мулталжа, амһар уруунь дунда хургаа шэхэжэ абаад лэ долёожо эхилбэ.
Энэ мэтээр долёо долёоһоор байтарнь, үүр сайха дүтэлжэ, лонхотой юумэнь дунда ороһон хэбэртэй болоно.
Тиихэдэнь үбгэн лама бүри саана шэхээд долёохо гэжэ, лонхынгоо уйтахам амһар уруу хүсэлжэ хүсэлжэ, хургаа түлхижэрхинэ. ~~~ Үбгэн ламын дунда хурганай дунда үень хос гэжэ абяа гараад, лонхын амһар уруу орошоно.
Тиигээд үбгэн ламын хурган лонхоһоо абтахаяа болишобо, татана татана, бии үгы шадалаараа бодоодшье татана, һуугаадшье татана, тата татаһаар байтарнь, ламын хурган улам хабадажа, яагаашье һаа һөөргөө гарахагүй болошоно.
Хоноһон лама үглөөгүүр хургандаа лонхыень шагтагалаад бодохо гэдэг юун гэһэн юрэндэггүй муухай ябадал болохо юм.
Яабашье энээниие газаа гараад лэ, модо шулуугаар бута сохижорхихо юм байна.
Тиигээгүй сагта энэ хурган лонхо сооһоо амархан абтахаяа болёо байна гэжэ һэмээхэнээр газаа гарашана.
Газаа гараад, һүниин бүрэг бараг харанхыда нэгэ юумэ гэтэжэ, маряажа ябаһан шэнги, тон аалиханаар тэрэ лонхоёо бута сохихо модо шулуу хараашалан ябатарнь, тэндэ хониной хорёогой хажууда түшүүлжэ хэһэн бишыхан һарабша доро нэгэ малагар юумэ сайбайжа харагдаба.
Үбгэн лама тэрээниие харан гэхэдээ һэм гэжэ, байза, энээхэн эмээлэй бүүргые лонхоороо оншотойхоноор сохижорхихо юм байна гээд, хажуудань ошожо, хургандаа шагтагалдажа ябаһан лонхоороо далайжа далайжа, сохижорхин гэхэдэнь, нэгэ юумэ шалд гэшоод: «Ай, ёо-ёо-ёо, абытээ! ~~~ Алажа байнал», - гэжэ, хони манажа хэбтэһэн малаан толгойтой хонишон үбгэн бархираад бодожо ерэбэ.
Тиихэдэнь үбгэн лама, ухаа мэдээ табин, саашаа хорёо зубшаад харайшана.
Харайжа ябатарнь, тэндэ хорёогой хажууда уяатай хэбтэһэн зуудаг нохой дороһоонь ехэ сошормогоор аржаганажа, һаб-һоб гээд аһажа, ламын банзалые хахара татажархихадань, бүри ехээр бархиржа, абыш гээд, тэндэ хэбтэжэ байһан тэмээнэй дээрэһээ тэбэреэд унашаба.
Тиихэдэнь тэмээн ехэ сошожо, орьёго-торьёго гээд, бодон харайжа, гүйшэнэ ха.
Үбгэн лама ухаа мэдээ алдаһандаа яабашье һалахагүй, тэмээгээ улам бүри шангаар хабшаһаар хабшаад, хашхаргаа хуугай табихадань, тэмээншье улам улам жэгшэжэ, харайһаар харайгаад, орон юулэжэ арилшана.
Үглөө үдэрынь болобо, мүнөө үбгэн ламатан ямар нэгэн газарта эрьюу тэнэг болошоһон юм шэнги, гартаа лонхо шагтагалһан хэбээрээ, хахад самсатай, хахархай банзалтай болошоһон харайжа ябана гэжэ дуулдаһан гэхэ даа!
НОЁНОЙ ХҮБҮҮН
Нэгэ ехэ ноён байһан юм гэхэ. ~~~ Тэрэ ноёной гараһаар ганса хүбүүниинь ухаа муутай уймар юумэ һэн ха.
Эсэгэ ноён үбгэрөөд байхадаа, энэ тэнэг хүбүүнэйнгээ тухайда элдэб юумэ бодожо, ехэл һанаа сэдьхэлээ зободог байгаа һэн.
Тиигээд тэрэ ноён нэгэ үгытэй ядуу хүнэй нюдэндөө галтайхан басагые һунгажа олоод, дурагүй байтарнь, баян ноён нэрэ алдараараа барюулжа асараад, мүнөө тэнэг хүбүүндээ һамган болгожо үгэбэ ха.
Тииһэнэй һүүлдэ, удабашьегүй, ноёной бэе муудажа, үхэхэ болоод байхадаа тэнэг хүбүүгээ хажуудаа асаржа, һүүлшынгээ гэрээд үгэ хэлээ һэн ха. ~~~ - Зай, хүбүүмни, ши ойлгоно гүш? ~~~ Би үхэхэ болоод хэбтэнэ гээшэб! ~~~ Шинии энэ хатыешни ухаатай һүбэлгэн хүн гэжэ һанагшаб, тиимэ хадань ши болбол энэ хатанайнгаа хэлэһэн үгэ заабариһаань нэгэшье гарангүй ябаарай! - гэжэ захяад, наһа бараба.
Тэрэнэй хойно мүнөө ноёной тэнэг хүбүүн эсэгэ ноёнойнгоо үе залгамжалха гэһэн тэрэ сагай хуули заншалай ёһоор ноён боложо һуугаа һэн ха.
Энэ хүбүүнэй ноён болоод байхада, өөрынь харьяата болохо хоёр хүн архиин һогтуугаар наншалдаа хэжэ, нэгэнь нүгөөдэдөө айхабтар ехээр булигдажа, таһа сохюулшаба ха.
Энэ сохюулагша хүн хэды ехээр хоро үһөө зангидаһан болобошье, харюугаа яагаашье һаа тэрээнһээ абажа шадахагүйгөө мэдэжэ, ямар нэгэн аргаар тэрээниие хардаха сэдьхэл түрэбэ һэн ха.
Тэрээн дээрэһээ өөрынгөө нэгэ хургые таһа хазажархёод, «хургыем таһа хазаба» гэжэ тэрэ сохигшо хүнөө тэрэ тэнэг ноёндоо ошожо мэдүүлээд, энэ заргыемнай таһалжа үгыт гэжэ гуйгаа һэн ха.
Тэрэ ноён тэдэ хоёрой заргые таһалха болоод байхадаа, хатанайнгаа хажууда ошожо, сохюулагша хүнэй хэлэһэн үгые байра соонь тоолон хэлээд: ~~~ - Одоо бишни тэрэ зарга таһалха болоод байна гээшэб, хүнгэн хубсаһыемни гаргажа аса, - гэбэ ха.
Тиихэдэнь хатан асууна: ~~~ - Шимни ямар зарга таһалха болоод, хүнгэн хубсаһа үмдэхэеэ һанабаш?
Хүнгэн хубсаһаа үмдэжэ ошоод лэ, тэрэ заргыень гаргуулжа абаад, таһа татажархихамни гээшэ, минии хүсэнөөр тэнсэхэ тиимэ бүхэ, таһархагүй юун байха һэм даа!
- Ай, тэнэг адхамар, зсэгэшни наһа дүүрэхэ дээрээ шамда юун гэжэ хэлээ һэн бэ?
- Мартажархёоб!
- Эсэгынгээ гэрээд үгые мартажархёоб гэжэ манхыжа һууһан ши юу ойлгохобши даа!
Зарга гээшэшни хүсөөрөө татахада таһаршадаг һур дээһэн бэшэ, тэрэшни ондоо байдаг юм, - гэжэ хэлээд, абдар сооһоо гоё һайн хубсаһыень гаргажа үмдэхүүлээд: ~~~ - Зай, ши ошоод байхадаа олон юумэ дуугарха хэрэггүй, хамараа хараад һуугаарай!
Тиигээд, тэрэ хоёр заргатай хүнүүдые урдаа асаржа зогсоогоод, та хоёр юундэ наншалдаабта гэжэ асуугаарай.
Тэрэнэй һүүлдэ хургаа хазуулһан хүнэйнь хургые үзэхэш, хэрбээ тэрээнэйшни хурган тэбхытэр хазагдаһан байгаа һаа, тэрэшни хургаа заабол өөрөө хазаһан байха, харин тиимэ бэшэ байгаа һаа, үнэхөөрөө хүндэ хазуулһан гэжэ мэдээд, заргыень таһалаарай, - гэжэ заагаад табина ха.
Тэнэг ноён хатандаа заалгажа заалгажа ошоод, айхабтар томоотой янзаар һуужа, хоёр заргатай хүнүүдээ урдаа зогсоогоод, хургаа хазуулһан хүнэй хургынь үзэнэ.
Үзэн гэхэдэнь, тэбхытэр хазагдаһан байба ха.
Ноён тэрээнииень заажа: ~~~ - Аа! ~~~ Ши өөрөө хургаяа хазаһан байнаш, - гэжэ тэрэ хүниие таһа хараагаад, ялада унагаажархиба.
Тиихэдэнь тэндэ шагнажа байһан зон ехэ гайхалсажа, тэнэг гэлсэдэг энэ ноёмнай ямар сэсээр иимэ түбэгтэй заргые таһалба гээшэб, - гэлдэжэ тараа һэн ха.
Энээнэй һүүлдэ удабашьегүй, мүн тэрэ ноёной харьяата болохо нэгэ хүн һамганаараа наншалдаба. ~~~ Тиигээд эрэнь эхэнэрэйнгээ хамарыень таһа хазажархиба ха.
Тэрэ хамараа хазуулһан һамган мүнөө ноёндоо энэ болоһон ушараа мэдүүлжэ, өөрынгөө эрэ нүхэртэ гомдобо.
Тиихэдэнь ноён тэдэнэй заргые таһалха боложо, эрэ гэргэн хоёрые дуудажа гэртээ асараад, түрүүшынгээ ёһоор урдаа зэргэлүүлэн зогсоожо асууна. ~~~ Асууһанай һүүлдэ хамараа хазуулһан эхэнэрэй хамарые үзэнэ.
Үзэхэдэнь тэбхысэ хазажархиһан байба ха.
Тиихэдэнь ехэ сухалтайгаар: ~~~ - Аа! ~~~ Тэнэг эмэ өөрөө хамараа хазаһан аад, эрэ нүхэрөө хардажа байна хаямши.
Ноёной тиигэжэ ганиран, хараан байхадань, хамараа хазуулһан мүнөө эхэнэр мүргэжэ: ~~~ - Ноён, хайрлыт!
Үнэхөөр эрэмни хазаа юм лэ даа, би өөрөө хайшан гэжэ хамараа хазалтай гээшэбиб, - гээд уйлажархина.
Тиихэдэнь тэндэ шагнажа байһан хүнүүд нюур нюураа харалсажа: ~~~ - Өөрөө өөрынгөө хамар хазаха гэжэ яадаг бэлэй, - гэлдэхэдэнь, ноён ехээр уурлажа: ~~~ - Ай, хара нохойн тэнэг гүлгэд, аниргүй байгты!
Өөрынгөө хамар өөрөө хазаагүйдөө яаха юм, - гээд ганиршана.
Тиихэдэнь ноён бүри ехээр уурлажа: ~~~ - Тэрэшни заабол өөрөө хазаһан байха, би мэдэжэ байнаб, хэрбээ хамартаа хүрэхэшьегүй байгаа һаа, ямар нэгэн үндэр юумэн дээрэ гараад, хазаһан байгаа ёһотой даа! - гэхэдэнь, тэндэ байгаашад бултаараа голхоржо, уруугаа харашоо һэн ха.
ТАХУУНАЙ
Урда сагта һэн ха.
Нэгэ дасанда иишэ тиишээ гүйдэлтэй, эмшэ гүрэмшэ, тарган пилхагар, табхар улаан лама байһан юм ха.
Энэ ламын хажууда хүдөөһөө һаяхан асарһан, нэгэ үгытэй хүнэй хүбүүн, тархагар харахан Тахуунай гэдэг, байгаа һэн. ~~~ Энэ Тахуунай гэдэг эдихэ хоолгүй, үмдэхэ хубсаһаар ехэ тулюур, ямар нэгэн хөөбэреэ шэрэһэн хонин шэнги, онги набта һүрэжэ, улаан мяхаа харуулан, үл хоол таһаржа, үлэдэжэ харанхалжа ябадаг байгаа һэн.
Ламынгаа хүдөө газаа зайжа ябахадань, тэрэнэйнгээ бообо саахарыень өөрөө мэдээд эдижэрхидэг болобо ха.
Лама нэгэтэ, саахар бообынгоо бага болоходо: «Үгы, энэм яахадаа бага болоноб», - гэжэ гайхан байтараа, хай, энээхэн Тахуунай гэжэ шолмомни эдижэрхинэ гээшэ ха гэжэ һэжэглээд, хамаг юумэеэ хаб-яб гэтэр хаадаг, хабхагладаг болоо һэн ха.
Нэгэ үдэр тэрэ ламада хүдөөһөө залал ерэжэ, лама хүдөө гараха болобо.
Тиигээд хүдөө мордохо дээрээ Тахуунайгаа хажуудаа дуудажа асараад: ~~~ - Зай, ши, Тахуунай, би мүнөө хүдөө гараха болоод байнам. ~~~ Удахагүй, хэдэ хоноод, ерэхэ бэзэб. ~~~ Зай, тиигээд, минии ерэтэр юумыемни һайн хараад байгаарай, - гэжэ шэрээгэйнгээ хүндыдэ байһан хоёр гонзогор бообо гаргажа: ~~~ - Энэ хоёр бообо үгы болгонгүйгөөр һайн хадагалаад байгаарай, - гээд, тушаажа үгэнэ.
Тиигээд үүдэтэй үрхэтэй юумэеэ бултыень суургалаад, ламатаншье хүдөө гараба һэн ха.
Энэнэй һүүлээр тархагар харахан Тахуунайда хамаг юумэ хуу хаалтатай байжа, юрэдөө эдихэ юумэ элбэгээр олдохоо болибо.
Тиимэ дээрэһээнь мүнөө ламынгаа хадагалуулһан хоёр бообын тухайда һаналаа табидаг болобо.
Удабашьегүй, Тахуунайн гэдэһэн ехээр үлдэжэ, хоёр бообынгоо нэгыень хожом юуншье болог даа, тэрэ сагайнгаа шааслангаар шиидэнэ аабза гээд эдижэрхибэ ха.
Хэдэн хоноод байхада, хүдөө гараһан лама бусажа ерээд, ехэл эсэшэһэн янзатай, бишыхан һэеы гэр соогоо хоймортоо хүлөө жиижэ, хүхэ эреэн гүзээгээ дээшэ доошонь эльбэн хэбтэнэ.
Хэбтэжэ байтараа, нэгэ юумэ һанаһан хэбэртэй, тараганан бодоод, тагнагар улаан хамартаа тамхи ехээр гударжа, зунай бүхын зоходожо байһандал дээгүүр хараад: ~~~ - Тахуунай, Тахуунай аа! - гэжэ байжа ушаргүй шангаар хашхарба.
Удангүй Тахуунай орожо ерээд, ламынгаа урда ошожо, гүсын хоолой шэнгихэнээр гүлдыхэдэжэ, үгэ хэлэхыень хүлеэн ядажа, шэлэ хүзүүн дээгүүрээ дэмы дэмы эльбэсэгээн, маажасагаан байна ха.
Лама Тахуунай тээшэ сагаа эреэн нюдөөрөө хялаг-хёлог хүлзэжэ, хахир шэрүүн хоолойгоор: ~~~ - Тэрэ саанаа ошоод, үнөөхи минии хадагалуулһан хоёр бообоёо абаад ерэ! - гэжэ бадашан хэлэбэ.
Тахуунай һард гүйжэ гараад, үлдэһэн ганса бообоёо барижа ороод, ламадаа һарбайна.
Ламань муухайгаар хаража: ~~~ - Энээнэйшни нүгөөдэнь яаһан бэ? - гэнэ.
- Нүгөөдэнь энэл даа, ламбагай.
- Үгы, ши хоёр бообо намһаа абаад хадагалһанаа мэдэнэ бэзэш?
- Заа тиигээд, тэрэ хоёр бообыншни нэгэниинь яаһан бэ?
- Ай, багша ламбагай, та ойлгоногүй гээшэлта, энэ бообо болбол тэрэ хоёр бообымни нэгэниинь мүн байхаһаа бэшэ ондоо юун байхаб.
- Үгы, ши яажа байгаа золиг бэ?
Би шамһаа нүгөөдэнь яаһан бэ гэжэ асуужа байнам!
- Багша ламбагай, харин танда нүгөөдэнь энэ байна гэжэ айлдахажал байналби, яагаа ойлгохогүй хүн гээшэбта!
- Ай, хара золиг, нэгыень эдижэрхиһэн байбалтайш! - гээд, нэгэ хулһан таяг шүүрэн абаад, Тахуунай тээшэ бодон харайна.
Ламынгаа хара гүрөөһэн шэнгеэр харайн орожо ерэхэдэнь, табхар харахан Тахуунай газаашаа даб гэжэ гараад, гэр тойроод гүйшэбэ ха.
Лама хойноһоонь мүнөө таягаа далайгаад, намнажа оробо, һэеы гэрээ хоюулан хэдэ хэдэн тойролдон эрьюусэлдэнэ.
Лама ехэ эсэжэ, Тахуунайһаа холо гээгдээшье һаа, хүсэжэ нэгэтэ сохихо һанаатай, гүйжэл ябана.
Тиихэ зуураа ламаяа харахадань, тулама эсэжэ, урагшаа газар хороохоёо болишоһон юумэ амаа ангайшоод, сэлхэр-сэлхэр гүйжэ ябаба ха.
Тахуунай энеэдэһээ ехэ хүрэжэ, хэды удаа бүтүү энеэһэнэй һүүлдэ: ~~~ - Ламбагай, ламбагай аа! - гэжэ арадань гэнтэ оогложорхиходонь, лама ехэ залд гэжэ гэдэргээ хараад: ~~~ - Ай, холтоһон шолмо, эндэ ерээд ябахабшии!
Яяр яндан, хомхой хуурай холтоһон даһаа! - гэжэ баһа гэдэргээ намнахаар забдана. ~~~ Тахуунай гэдэргээ сухарижа: ~~~ - Ламбагай, ламбагай аа!
Бай, эндэтнай ехэ аягүй юумэ боложо байнал, хашаагаймнай забһараар хамаг зон ерэжэ хараад лэ, шабинь ламаяа намнажа ябана гээшэ гү гэлсээд лэ ошожо байнал, тиигээд, ламбагай, бэе бэеэ намналсахаяа болиёл даа.
Тиихэдэнь лама нюдөө ехэ болгожо, иишэ тиишээ хараашалан: ~~~ - Үнөөрөө хүн хараа гү? - гэнэ.
- Хараа, хараа!
Энеэлдээд ошожо байгаа һэн!
- Ай, халаг даа!
Хүн зоной наадан болобо хаямби.
Хэлэхэеэ яанаш, холтоһон даһаа, арил, жагандаа оро саашаа, - гэжэ бадашаад, өөрөөшье гэр уруугаа хондогод гээд орошоно ха.
Баһа тэрээнһээ хожом, хэдэн хоноод байхада, нэгэ үдэр мүнөө лама Тахуунайгаа дуудажа асарба.
- Зай, Тахуунай!
Ши юрэдөө хүн хадаа хүндэл адляар талхатайхан шүлэ гаргаад асарал даа, шадаха гүш?
- Шадаха, шадаха! - гээд, Тахуунай газаашаа гарана.
Лама, талхатай шүлэнэй ерэхые хүлеэжэ ядаһан янзатай, амаа ангайжа, шагнад гээд лэ һуужа байтараа, гэнтэ уршагад гэжэ дохёогоо угзархадань, дары Тахуунай орожо ерэнэ.
- Үгы, ши яагаа удаан болонош, ёһоор хүндэл адляар шүлэеэ гаргажа байна гүш даа?
Тахуунай урдаһаань тархяа эльбэжэ: ~~~ - Шадалаараа хэжэ, оролдожо байналби даа! - гээд мүн гарана.
Удабашьегүй, Тахуунай нэгэ тогоотой шүлэ баряад, орожо ерэнэ.
Лама урматайшаг боложо: ~~~ - Ухайш даа!
Наашань асараад, аягадамни хэл даа, харин энэшни хүндэл адляар гаргаһан шүлэн болоо гү даа? - гээд, матар шара аягаяа аршажа, урдаа табяад, тогоо уруунь харана ха.
Тахуунай ехэл хүхюун янзатай боложо: ~~~ - Юрэдөөл шадалаараа оролдожо, һайнаар хээб гэтэр, харин хүл гарынь хухаршахоо һананал даа, - гэжэ бүгдэгэшэн, аяга соонь шүлэнһөө нэгэ шанага удхаад хэжэрхин гэхэдэнь, талхаар хэһэн яар ябта хүнүүд пирагад гэшэбэ.
Лама, тэрээнииень харан гэхэдээ, ухаа табин ганиршаба.
- Юу хэжэ байгаа үһэгүй адууһан гээшэбши!
Шамайе талхаар хүниие хээд шанажа аса гэжэ хэн хэлээ юм!?
- Ламбагай, та яажа байна гээшэбта! ~~~ Танай хэлэһэн зарлигаар лэ иигэжэ хэһэн байхаһаа бэшэ минии өөрөө һанаад хэһэн зүйл нэгэшье байхагүйл, - гээд, гараа хабсаран байна.
- Би шамайе хүндэл адляар, аятайханаар шүлэ гаргаад асара гэһэн байгаа бэшэ һэн гүб?
- Зүб лэ даа, ламбагай!
Танай тиигэжэл айлдаһан хойно яахашье аргагүйдэхэдөө иигэжэ талхаар хүниие хэжэ, шүлэ гаргаһан байгаа гээшэлби, хайрлыт! - гээд дохино.
Лама галзууржа, мүнөөхи хулһан таягаа баряад, намнахаяа забдахадань, Тахуунай аалиханаар. ~~~ - Ламбагай, ламбагай! баһал намайетнай ламаяа газаагуур намнажа ябана гэжэ хүн зон хэлсэхэнь гээшэл даа, газаагуур хүн зон олон байнал, - гэхэдэнь лама: ~~~ - Ах-х даа, сааша, - гээд һуушана.
Энээнһээ хойно хүдөөгэй нэгэ баян хүн тэрэ ламада нэгэ хониной бүхэли мяха асаржа үгэбэ.
Лама Тахуунайгаа хажуудаа дуудажа асараад: ~~~ - Энэ мяхые үргэжэ абаашаад, амбаар соогоо үлгэ, тиигээд үүдыень бүхөөр хаагаарай! - гэбэ.
Тахуунай мүнөө мяхыень арай гэжэ үргэлөөд, амбаарта хэхэ гэжэ гараа һэн ха.
Ламашье түлөөһэгүй тарган мяхатай болоһондоо олзуурханги, байза үглөөдэр нэгэ удаа һайн гэдэг бууза хүүлэжэ эдихэ юм байна гэжэ айхабтар тэнюун байдалаар тэрэ үдэрөө үнгэргэбэ.
Гэнтэ газааһаа Тахуунай ухаа мэдээ табиһан юм шэнгеэр гүйжэ ороод: ~~~ - Ламбагай, ламбагай! ~~~ Үнөөхи хониноймнай мяхые абаад гүйшэбэл, яаха гээшэбибди? - гэжэ айбалхайгаараа амилан байна.
Лама нюдөө ехэ болгожо, ёрхогод гээд: ~~~ - Ай, яаһан хара золиг гээшэбши, юундэ эндэ байгаабши, ябыш хойноһоонь! ~~~ Модо баряад, үтэр түргөөр, - гэжэ галзуурһан юм шэнгеэр хашхархадань, Тахуунай ламынгаа хажууда байһан хара зандан тулуурыень һарбад гэжэ абаад, гүйжэ гарашаба.
Лама үгсэгэшэн, һууридаа зохихоёо болижо, бодон харайн, гэр соогуураа иишэ тиишээ гүйсэгөөн, шоншорон ябатараа, гэнтэ уйдхартай утаар шуухиран, ошожо уруу духа болон һуушана.
Иигэһээр нилээдгүй үни болоһон хойно мүнөө Тахуунай гартаа нэгэ аягатай юумэ баряад, аалиханаар орожо ерэнэ.
Лама үлэгэшэн, нидхэеэ буулганги муухай нюдөөр хаража: ~~~ - Зай, яабаш, хүсэжэ асарба гүш? - гэжэ абжагад гэн асууна.
Табхар харахан Тахуунай ажаггүйхэнөөр ябажа, урдань ошоод: ~~~ - Ламбагай! ~~~ Би тэрээнэйнгээ хойноһоо намнаһаар намнаад, аяар тэрэ хойно хүсэжэ ошон гэхэдэмни, түрүүшын бүлэгыень айлдажа дүүргээд, һүүлшынь бүлэгтэ ороод айлдажа байгаа гээшэ. ~~~ Харин тиихэдэнь, ашата ламбагай, танайнгаа барюулһан алда хара тулуурые үргэжэрхихэдэмни, харюудань «багша ламадаа баряарай» гэжэ аяга хара гүгэл хайрлаад, янгаа ягнаад, дангаа дагнаад, Улаан хадын үбэртэ отошын һуга табихам гэжэ заларшоол даа, - гээд, гартаа барижа байһан аягатай хара юумэеэ ламынгаа урда абаашаад табижархиба.
Лама абжаганан: ~~~ - Юун гэжэ тэнэжэ байна гээшэбши, энэ аягатайшни ямар юумэ гээшэб?
Тахуунай тархяа эльбэжэ, гэдэргээ сухаряад: ~~~ - Харин энээниие гүгэл гээшэ гэжэ айлдаа һэн.
- Юун гүгэл!
- Хэн үгөө гэжэ хэлэнэ гээшэбши?
- Һайса таняагүйб, габжа юумэ гү, гэбшэ юумэ гү, харахадамни хара үһөөр үһэлһэн, хажуу тээгээ хөөбэритэй, ута шорногор хамартай, олон хурса шүдэтэй, хоёр хабхаг шэхэтэй, хойноо зүүһэн сабиратай - эгээл иимэ юумэл даа!
- Ай, дэмырһэн адууһан!
- Айлдажал мэдыт даа!
- Юугээ хэлэнэ гээшэб энэ тэнэгшни, - гэжэ нюдөө хялам-хёлом гүүлэжэ, тэрэ аягатай юумыень абажа, үндөөд үзэн гэхэдээ, үгэ дуугүй таягаа баряад, Тахуунайе намнажа гарана.
Тахуунай, хүсэгдэнгүй, хүдөө нютагаа гүйжэ арилшоо һэн ха.
БОДИНСЫ ҮБГЭН
Боролжото хүндын адагта Бодинсы үбгэнэй бууса гэжэ оройгүй орбогорхон хара гэрһээ утаа гаража, урагша хойшоо уняар татан байдаг юм һэн ха.
Бодинсы үбгэн нэгэ үглөөгүүр эртэлжэ, боод борогшо гүүгээ бүха модон тэргэдээ хуллөөд, Хара уһатын харгыгаар хахинуула хахинуулһаар, Хабшуугай булан арай гэжэ хүрэбэ.
Үбэлэй наран үдэ шахажа, үхэр малай уһалалган, эдеэлэлгэн болобо хэбэртэй, айл бүхэнэй газааһаа арба хорин үхэрнүүд гараад лэ, соолгын харгыгаар субанад.
Бодинсы үбгэн дагдагархан хүдэһэн дэгэлтэй, дахагүй аад лэ, даарашаһан хэбэртэй, бээрэнги амаар «һылоо» гэжэ һэнгэргүйхэнөөр абяа гараад, борогшо гүүгээ боожынгоо үзүүрээр буулгажа, уурлаһан янзатай, уралаа зуугаад угзарна.
- Ай, зайлуул даа. ~~~ Арга тулгараагаа барагдаһан адууһан гээшэ гүш?
Удабашьегүй, Түшэмэлэй Пархайн газаа түлхихэ тооной хүрэжэ, борогшон дороо боолтын шэнээхэн үбһэ табижа үгөөд, гэртэ ороходонь, Гэндэн Пархай хоёр таба сагаанай борхожы сохижо һууба.
Пархайн танхагар бүхэтэй тарган харагша һамганай тарагты гэжэ хажуу тээһээнь хараал шэрээл табижа, аяга шанагаяа аймшагтай шангаар хар-яр гэтэр хаялан шабалан һууһан үе байгаа.
Бодинсы үбгэн бурханда мүргэжэ дүүргэһээр, мэндэеэшье хүсэд хэлэнгүй, мэгдэһэн янзатай: ~~~ - Болиит, болиит, борхожышондо бү һаалта хыт!
Буруулагдажа һууһан хүндэ бузар хашартай юм лэ, - гэжэ гэргэн тээшэнь пяар-пяар дуугарха зуураа һахалдаа хүрэшэһэн мүльһэ һалгаажа ядан байна.
Пархайн хара һамган юушье дуугарнагүй, юрэдөөл Бодинсы үбгэнэй боһосолдохо, сэсэрхэлдэхэ юумэдэ хабархажа хабжаганажа ородог зантайень мэдэдэг дууладаг аад лэ, бурхан зайлуул, намһаал саагуур байг гэжэ зүрхэ алдашаба хэбэртэй, бүтүүхэн ошоод, тэндэһээ шэрдэг асаржа, галай хажууда дэбдижэ, һуугты наашаа гэбэ ха.
Гэндэн Пархай хоёршье хаартаяа хам гэжэ бодоод, Бодинсы үбгэнтэй золголдожо, амар мэндэеэ хэлсэһэнэй хойно ан бун боложо, бултаараа һуунад.
Тамхи таряагаа залалсажа, тарган тайбан ондо орожо байһанаа хөөрэлдэжэ эхилнэд.
Пархайн һамган пад харахан горшоогоо ушааг дээрээ углажа, ольһотойхон шэнэһэн сусалаа удхалан, ошотосо пишаганаса уруу гэдэргэнь урбуулна.
Бодинсы үбгэн түрүүтэй бултаараа зэргэлэн, сайлаха зуураа хүн бүхэн хөөрэхэ дуратай, үгэ үгэеэ дээрэ дээрэһээнь үрдилдэжэ байжа, өөр өөрынгөө үзэһэн һанаһан юумые, үниин, һаяыншье һаань, ээлжээ эхигүйгөөр нилээд удаан бабаралдаһанай һүүлдэ Бодинсы үбгэн сайдаа садаад: ~~~ - Зай байза, энэшье иимэ байна даа!
Үргэлжэ зондо суутай болошоһон үгытэй Бодинсын үүсэ үбэлэй хахадта дууһаал һэн бэзэ.
Хүгшэнэйнгөө хөөһөөр бөөлжэхэдэнь, нохойнгоо нооһоор бөөлжэхэдэнь, баяшуулай, ноёшуулай газаагуур үхэһэн бүдэрһэншье һаа, үүрэһэн гэмтэһэншье һаа бүрһэтэй дорһотой юумэ үнэтэй үнэгүйгөөр олдохо һэн хаяа гээд, үлэн хүн үргэһэгүй гэжэ харин үүр сүүрээр бодожо, энэ ябана гээшэб.
Таатай зохид юумын байгаа һаань, таниһан үзэһэн нүхэд хадаа хэлэжэ үгыт, - гэбэ ха.
Тиихэдэнь Пархай гэнтэ нюдөө ехэ болгожо, шэггүй нюуса юумые хэлэһэн шэнгеэр шэбэнэн татажа: ~~~ - Эгээ энэ унзад ламбагайтанай ушаргүйхэн тарган улаагша гүүн гэнтэ унажа үхэшэһэн байна гээшэ, би өөрөө тэрээниие арга хургыень оложо абаха гэһэн аад лэ, али юумын бэрхэтэйдэ, буруу шороо дайрабал, боомооршье үхэһэн байгаа юм аалам гэжэ айдаһамни хүрөөд, болишоо һэнби.
Харин та, этээрхэхэ һэжэглэхэгүй байгаа һаа, тэрээниие өөрөө мэдэнэ бэзэт, - гэнэ.
Бодинсы үбгэн маһагашан: ~~~ - Юун тэрээнһээ этээрхэхэ гэжэ, энэ һуугааша үбгэн Бодинсые бооморжо үхэбэ гэжэ дуулахагүйт.
Ябаһан хүн яһа зууха, хэбтэһэн хүн хээли алдаха гэжэ намһаа удхатай!
Ямар эдингэ юумые хэлэжэ үгэбэш, - гэжэ үгэеэ дутуу ядуу хэлэжэ дүүргээд, иишэ тиишээ харасагаан, - иихэдээ, байза, оройхоншье боложо байна ха юм, унзад ламбагайнда ошохом гээшэ, одоо даа!
Убсансые тахиһан ламбагайнартай ойлголсохо гээшэмнай баһашье уншарагтайхан юумэ агша даа, - гээд, Бодинсы үбгэн һууриһаа бодожо, урбуулга һорһон малгайгаа орой уруугаа даражархёод, урматайхан янзаар огдогошон, газаашаа гарахадань, Пархай мордохуулха гэжэ хойноһоонь гаралсаба.
Удабашьегүй, Улаагантын хүтэлөөр ото гаража, унзадай буусын шанха хойноһоо боод борогшон, буха тэргэ, Бодинсы үбгэн гурбуулан табижа оробо.
Унзадай хоёр нохойнууд угтажа ерээд, урда хойноһоонь боһожо боохоншолжо ябуулнагүй.
Бодинсы үбгэн хороо бусалхадаа: «Сыдь! ~~~ Унзадай гэргэнэй угаадаһа эдиһэндээ омогшобо гүт, харин уур муутай Бодинсытой дайралдажа, борто хоншоорхонуудаа хуха сохюулжархибат, шүдхэрхэнүүд газари!» гэжэ хараа харааһаар, сэб сэхэ сэргэдэнь ошожо бууба.
Урдуураа зэргэлһэн олон ногоон сонхотой ута сагаан байшан гэрэйнь орой дээгүүр хоёр сагаан хоолой харагдажа, тэрээнһээнь баяр хара утаан бааяна.
Урда хойто үүдээрнь орохо гараха хүнүүд олон, эм дом залаашан юм гү, эдеэ хоол баряашан юм гү, үбһэ түлеэ шэрээшэн юм гү, үхэр мал адуулаашан юм гү, бү мэдэе!
Юрэдөөл Бодинсы үбгэнэй буухада угтажа абаад, орогты, морилогты гэхэ хэншье үгы бэлэй.
Бодинсы үбгэн унзад ламбагайн ута сагаан үргөөдэ һэггүй һэмээхэнээр орожо, «арьяа баала» гэжэ аман соогоо аалиханаар шэбэнэн, арбан хургаа ара хулхайдаа алад гаратар наманшалан, гурба мүргэжэ, унзад ламын урда ошоод тонгойно.
Унзад лама улаан хабшагтай омолиин шэнээхэн номоо гаргажа, орой дээрэнь пас гэтэр адис табижархёод, «арагшаа, арагшаа» гэжэ аман соогоо айхабтар хашамал бүдүүн хоолойгоор борхиржо, бурхан тээшээ хилам гээд харана.
Бодинсы гэдэргээ сухарижа, альгаа хабсаран, аалиханаар амар мэндые айлдахан дохёод, ламбагай, танай лагшан бэе тайбан байна гү гээд асуухадань:
- Һайн байна, зай, та хүнгэн һайн гү?
Тэндэ һуугты! - гэжэ гараараа шэрдэггүй шэрдэмэл хооһон оёор заана.
Бодинсы үбгэн пеэшэнэйнь хажууда сомсойн һуугаад, толгойгоо дэмы дэмы эльбэсэгээн, унзад ламбагай, унзад ламбагай гэн гэн худал үнэн хоёрые холин байжа, олон табан юумые ээлжээ эхигүйгөөр хөөрэжэ эхилбэ.
Унзад ламбагайшье урматай хухюутэй боложо, урагшаа дабшан татаад: ~~~ - Зай, тиигээд, хэр гээшэб, - гэжэ альгаа ташан, дээрэ дээрэһээнь пишаганаса, ташаганаса энеэнэ.
Энэ үедэ, унзад ламын убсанса хэбэртэй, уймаршаг янзын ута сагаан һамган, нүгөө таһалгын үүдээр гаража ерэһээр, тунгаасагүйгөөр унзадайнгаа хажууда зэргэлэн һуугаад: ~~~ - Баруун нюдэмни дээрээ гэнтэ татажархибал, эхэнэр хүнэй баруун нюдэн татахадаа балай һайн бэшэ байгаа юм, тээсгэн һая эгээл тон адлиханаар иигэжэ татаһанайнь һүүлдэ, удаашьегүй, адуун дээрэхи атар тарган байтаһамнай үхэшэнэ һэн, мүнөө баһа ямар юумэдээ ёрлобо гээшэб, - гэн, унзад тээшээ харана.
Унзад убсансынгаа урдаһаа мэгдүүгээр хаража: ~~~ - Үгы, баһа татана гү? ~~~ Яагаашье! - гээд бурхан тээшээ хилам гэжэ урдаа, шэрээ дээрэ, табяатай байһан шоогоо һарбагад гэжэ абаад, аман соогоо шэбэр-һабир юумэ уншажа эхилбэ.
Бодинсы үбгэн урматайшаг нюураар убсанса тээшэнь хараад: ~~~ - Үгы байза, убсанса абгай! ~~~ Минии ерэхые зүгнэжэ, магад, татаһан байгаа бэшэ гү? - гэнэ.
- Яахадаа танай ерэхэдэ татаха болоһон юм, тиимэ ёро ёдого ороод һууна бэшэ ха юмта!
- Бай, бай, убсанса абгай, арайшье тиигээд бү хэлэжэ орхигты!
Энэтнай ушартай байжа болохо: та энээнэй урда мүнөө хэлэгшэ тарган байтаһанайнгаа гарзалхые өөрынгөө зүн бэлигээр тухайлһан байна ха юмта.
Тиигээд байхада тэрээхэн гарзалһан байтаһандатнай буруу зүб хоёрой нэгэниинь болонол бэзэ гээд, хүнгэхэнөөр тааралсаа һаа, абаад ябашаха һанаатай, танай урдаһаа хаража һуугааша Бодинсы үбгэн ерээд һууна гээшэб!
Харин тиимэ дээрэһээ минии ерэхые зүгнэбэ бэшэ хаяат гэжэ хэлэһэн байналби.
Үнэхөөрөөшье зүн бэлигтэтнай тэмдэг үзэгдэһэн байгаа гээшэ ха.
Хойто намарай хоёр буруугаар гэжэ мүнөө үхэшэһэн байтаһаяа үгэгты гэхэеэ сэхэ ерэһэн хүн гээшэб. ~~~ Зүбшөөгты! - гээд, унзад убсанса хоёрой нюурнуудые ээлжээгээр хараад һууна.
Унзад ламатан мүнөө орхихо гэжэ баряад һууһан шоогоо урдаа табижархёод, убсанса тээшээ хаража: ~~~ - Зай, шимни юун гэхэ һэмши, намарай хоёр буруугаар гэнэ ха юм.
Үгы юрэдөө үхэһэн гүүмнай үндыжэ, дүрбэн хүлынь найма боложо бодохонь бэшэ гээшэ гү, ээ? - гэжэ асууһан абяа утаар татаһанай һүүлдэ һолһол гэһэн һулахан билдууша энеэдээр һы-һы-һы гэжэрхёод: ~~~ - Үгы, Лубсан-Даримни, Бодинсы үбгэнэй ерэжэ, тэрэ үхэһэн гүү хотон сооһоомнай гаргажа абаашахыень алдахагүй, зүн бэлигтээ оруулаад байбалши! - гээд, айхабтар ехээр амаа ангайжа, лас-лас энеэнэ.
Бодинсы үбгэн духаяа мэлиилгэжэ, һүрхэй үнэншэ шарай харуулһан янзатай: ~~~ - Унзад ламбагай, убсанса абгай хоёрни, харин хэлэһэн, һанаһан соомни зүбшөөжэ хайрлабалта даа, һайн даа! - гээд дохижо, толгойгоо эльбэдэхэнь, убсанса тодожо абаад: ~~~ - Үгы, яагаа улам саашаа сарбуу шүүрээд орхибот.
Би һанахадаа гурбан буруу болоо һаа яаха юм гэжэ һанаха байналби, - гээд хазагашан һууба.
Убсанса улагад гэжэ унзад тээшээ тунтагад гээд: ~~~ - Танай хэлсэһэн наймаа хэзээ зүб бологшо һэм даа! ~~~ Хүнэй хэлэһэн соо болошогшо бэшэ аал даа! - гэжэрхёод, һард бодожо, зүүн таһаг уруугаа үүдээ няд гэтэр хаагаад орошобо.
Бодинсы үбгэншье үхэһэн гүүетнай шэрээд лэ, үүрэй сайха хүрэтэр өөрынгөө гэртэ хүрэнэл бэзэб.
Һанаа зобохо юумэгүй гээшэ, зай, баһа дахин баярые хүргэнэм! - гээд, малгайгаа үмдэжэ, бүгдэгэшэн газаашаа гаража ошоно.
Үдэшын сагаан жабар манаржа, үбэлэй сиидэгэр хүхэ тэнгэридэ одо мүшэд ялалзан байба.
Бодинсы үбгэнэй буха тэргэ хахинажа, боориин хаяагаар үнгэрхэдэнь, Буладай Аюушын нохойнууд бороно хэбэртэй, һаб-һоб гэлдэнэ.
Бодинсы үбгэн һанана. ~~~ «Юрэдөө энээхэн шэрэжэ ябаашаһаамни гурбан хурга арьбан гараагүйшье һаа, сохомтой хоёр хурга арьбан гарахал байха.
Зай, эндэһээ иишэ гэртээ хүрэтэрни боод борогшон буха тэргэ хоёрыемни, бурхан бии юм һаа, туһалаг даа!
Тиигэ тиигэһээр тэрэ һүниин жабарые нэбтэ сохижо, үглөөнэй үүр хираанаар өөрынгөө газаа тулажа ерэхэдээ, үбгэнэй зосоо уужам болобо хэбэртэй, буха модон тэргэһээ боод борогшо гүүгээ мулталба.
- Бөөрын шэнээн өөхэ залгижархиһан бүргэд шубуун бүтэн ерэбэ гээшэ хаяаб даа! - гэжэ һанаагаа амаршаһан янзатай омогоор дуугараад, гэртээ орошоно.
Орон гэхэдэнь урдаһаань уни бутарма дулаахан агаар угтажа, урихан зантай хүгшэниинь хүнжэл сооһоо һуха харайн бодоод, хүхэ борохон сайгаа шанажа эхилбэ.
Бодинсы үбгэн урматайхан хүхюу шарайгаар хүгшэн тээшээ хаража: ~~~ - Хүн наһаяа нэгэдэһэн хүгшөөдэймни, хүлеэжэ ядажа байба гүш?
Бишни унзад лама убсанса абгай хоёртой наймаа хэжэ, найман хүлөөрнь шабар гэшхүүлээд, арьбантай, далантай айхабтар тарган гүүень абажа ерэбэлби.
Тэрэшье яахаб даа, тэрэнэй тухай юумые үзэһөөр лэ ябаһан хоёр хаямди даа.
Хожом хойто үеын хүнүүд үгытэй хооһон Бодинсын үлэдэхэ ядахадаа үхэһэн мал суглуулжа эдидэг болоһон тухайда хэлсэжэ, хайрлажа харамнажа һууха сагтань намда хэды ехэ эшэгүүритэй мэтэ байхашье һаань, энэ һуугааша Бодинсы тэрээниие дуулаад, улайха сайха бэшэ ха юм даа! - гээд, эльгэ хатажархиһанайнь һүүлдэ, сай эдеэн болобо хэбэртэй.
Үдэр һүни хоёр үргэлжэ хойно хойноһоо ябажал байна.
Үбгэ һамган хоёр үбэлэй түргэн хүйтые үнгэргэжэ, хабарай хахир үеые угтаад, хангалтама хара хүхэ ногоо гэшхэбэ.
Үетэ юумэ тэниижэ, үһэ даахияа гуужаажа, зунай зохид һайхан саг ерэжэ, һүүлээрнь нам дулаахан намарай саг болобо.
Болзоото юумын болзор дүүрэжэ, хэлсээтэ юумын хэм хүсэжэ, абаха хүн ангалзажа, үгэхэ хүн үндэлзэжэ эхилбэ.
Үнгэрһэн үбэл үхэһэн гүү зээлеэр абажа эдиһэн үгытэй Бодинсындо үхэрэй буруу үгыл хадаа үгы хамнай, үлүү олон юумэ хэлэхыншье хэрэггүй.
Бодотой үнэниинь элирхэдээ, Бодинсы үбгэнэй газаа хоёр бурууһаа байха гансашье буруугай газар гэшхэжэ ябаһые үзэһэн хараһан хүн үгы байба.
Тиихэдэнь унзад лама убсанса хоёр гайхалсан һуутараа: ~~~ - Юун гээшэб, хувараг хүниие хууража, эд зөөрииень эдиһэн, абаһан хүн энэ наһандаа эзэн хаанай хууляар хэһээгдэхэ ёһотой ха юм, хойто наһандаа эрлиг хаанай хууляар хэһээгдэхэ ёһотой ха юм.
Удабашьегүй, унзад ламбагайн бурууе абаашаха гэжэ Будын Базар Бодинсы үбгэнэй газаа гүйлгэжэ ерээд, хашхарба.
Бодинсы үбгэн бултайжа хараад: ~~~ - Орыш наашаа! - гэбэ.
- Орохо аргамгүйл, яаранам, унзад ламбагайн хоёр буруу абаашахаяа ерээб, заажа үгыт! - гэнэ.
- Арила саашаа, али тэнэг ламанарай буруу зүбые энэ уруу һурагшалжа ябаабши! - гээд, үбгэн Бодинсы үүдэеэ яб-таб гэтэр хаажархиба.
- Үгы, яана гээшэб иихэдээ. ~~~ Байза, энэшни намда туулгажа табиха буруутай юм гү, али үгы юм гү, - гээд, морин дээрээ иишэ тиишээ эрьелдэн, хорёо хуһамаг уруунь хараашална.
Буруу зүбөөшье мэдэхэеэ болишоһон Бодинсы үбгэнтэй боһосолдо болишье адли даа, - гээд, буруулан саашаа хатаршана.
Энээнэй хойно унзад лама убсанса хоёр Будын Базарһаа Бодинсы үбгэнэйдэ ошоод ерэһэнэйнь тухайда асуужа, уур сухалаа багтаажа ядан улагашалдажа, малагашалдажа һууба.
- Зай байза, тэрэ хара дамсарайе хайшан гэхэ, яаха бэлэйб, юрэдөөл эзэн хаан эрлиг хаан хоёрой байгаа сагта Бодинсы үбгэндэ буруугаа эдюулхэгүйл байхаб даа! - гээд, унзад ламбагай хамартаа тамхи һугшажархёод, хатуу хурса байһандань хабархаһан янзатай, үхэрэй буха шэнгеэр өөдөө хараад шантайна.
Убсанса хажуудань урал амаа жомболзуулжа байжа, һайбар жороо хатар табиһан шэнгеэр: ~~~ - Халаг даа, хайран үхэһэн гүүнэйнгээ мяхые, буян бурхан гэжэ мэдэхэгүй Бодинсы үбгэндэ миин эдюулхынгээ орондо, барлаг зарасадаашье, Барда Хоройшо хоёр нохойдоошье хаяжа үгөө һаамнай хэды хуби дээрэ бэлэйл.
Хорондо хорон, хошхоногто өөхэн гэжэ заабол гулваада мүргэжэ, гол амииень шобторуулжархихада яаха юм, - гэн, толгойгоо хазагашуулан, Базар тээшэ хараад: ~~~ - Ламбагайда энэ бэеэрээ мори тэргэлээд орхи, - гэбэ.
Унзад лама убсансынгаа үгэһөө нэгэшье гарадаггүй, урдаһаань хараад уяршаһан байдалтай уралаа томбойлгожо, эрхэлүүлһэн зөөлэхэн үгөөр зүбшөөгөөд, һуудаг зантай аад лэ: ~~~ - Зай тиигээд, гулваагайда ошожо ерэхэмни гү?
Нэгэ хоёр аяга манжа үнжэгэтэйхэнөөр һайханаар шануулаад асарал даа! - гээд хоолойгоо заһажа, ехэл томоотойгоор энэ тэрэ юумэеэ эмхилжэ, эрхи, шоо, үбэрэйнгөө ном гэхэ тэргүүтэнээ үбэртэлнэ.
Удабашьегүй, унзадай газаа хүнгэн жороо тэргэдэнь хүрин бууралыень хүллэһэн, ород гүрэмэл хоорпо соонь олбог шэрдэг дэбдинхэй, Будын Базар боожо баряад, хоозол дээрэнь һуужа байба.
Базар гэдэргээ нэгэ удаа ялагад гэжэ: ~~~ - Хайшаа? - гэбэ.
- Яагааб, тэрэ саанашни харгы байна хаям, гулваагайда ошохобди!
Хойнонь хоёр-гурба хоноод байхада, Холхондойн Цэбэгэй гэртэ Хубитын гулваа дуудана гэжэ Бодинсы үбгэндэ элшэ ерэбэ.
Бодинсы үбгэн гүүтэһэн лэ буха тэргэ борогшон хоёроо холбожо, Холхондойн Цэбэгэй гэртэ Хубитын гулваа хотогорой бургааһан хоёр хүлеэжэ байгаа һаа байнал бэзэ гээд, ялхи добын хоймороор яаралгүйхэн яба ябаһаар ошоно.
Ошон гэхэдэнь олон морин уяатай, олон зон хүлеэнхэй байна хэбэртэй.
Орон гэхэдэнь управын гулваа баруун тээ ууртайшаг, унзад лама хойморто урматайшаг һуужа байба һэн ха.
Бодинсы үбгэн бурханда мүргэжэ, булта зониие нэгэ нэгээр мэндэшэлнэ. ~~~ Адагһаань эхин хүрэтэрнь амар һайнииень асуугаад, галай баруун урда гараа хабсаран зогсожо: ~~~ - Ахай гулваа, амгалан мэндэл бэзэт, асуугаадшье яалайб.
Айһан хүнэй аман урид гэжэ намһаа удхатай, эльгэһэн элшэтэйтнай энэ үдэр золгоһоор, Бодинсы үбгэн борогшо гүүн хоёр һаяхан орожо ерэбэ гээшэ, хүлисэнэ бэзэт!
Тиигэбэ яабашье, ерүүлһэн танай зарлиг дуулажа, ерэһэн өөрынгөө хэрэг мэдэхые хүсэхэ байналби! - гэнэ ха.
Гулваа ноён гуурһа бэхэеэ гаргажа, саарһа хэрэгээ дэлгэжэ, хоолойгоо шангаар заһана: ~~~ - Зай, Бодинсы үбгэн, дуулажа байгты!
Тиигээд танай тухайда иигэжэ хэрэг мэдүүлбэ: ~~~ «Үбгэн Бодинсы үнгэрэгшэ үбэлэй үедэ хойто намарай хоёр буруугаар гэжэ хурга арьбантай гүүнэй мяха абаһан аад лэ, болзорто сагтаа түлэнгүй, эдихэ мэлзэхын һэдэлгэ гаргаба, энээн тухайдань эрид хатуу хэмжээ абажа, хоёр бурууемни хуулиин ёһоор түлүүлжэ үгэхые гуйнам», гэһэн байна.
Унзад ламбагайе бурханай хувараг, Богдын шаби һэн туладаа буруугаа абахал ёһотой гэхэ байнам.
Энээн тухайда, Бодинсы, та юун гэхэ байнат?
Бодинсы үбгэн доро дохижо: ~~~ - Гулваа ноён, маша зүб айлдажа байнат.
Тиигээд унзад ламбагаймнайшье буруугаа абахаяа үлэ гэхэгүй, зүбшөөхэл юм бэзэ! - гэбэ.
Унзад лама ехэл омогтойгоор үбгэн тээшэ хаража: ~~~ - Хоёр буруугаашье шинии хэлэлтэгүйгөөр абаха болоһоноо мэдэжэ байнам даа! - гээд, хүйтөөр хас-хас энеэнэ.
Бодинсы лама тээшэ дохижо: ~~~ - Маша зүб лэ айлдажа хайрлаба гээшэт. ~~~ Хоёр буруугаа хоюулайень абаха гэһэн хойнотнай, тэрээн тухайда би юу хэлэхэбиб, харин зүбшөөхэһөө бэшэ! - гээд, баһа ташаганаса энеэбэ.
- Зай тиигээд, миниишье ерэһэн хэрэг дүүрэбэ байна, үбгэн хүн хадаа эртээнһээ гэр тээшээ гэшхүүлхэдэмни болохо алтай, - гээд, газаашаа гарахаар забдаба.
Унзад лама үгсэгэшэн: ~~~ - Байза, байза, үбгэн!
Тэрээхэн хоёр буруугаа үглөө үдэр эртэхэн туугаад манайда асаржа үгөөрэйлзэ!
- Үгы байза, унзад ламбагай, тамни баһа юугээ айлдажа байнабта!
Бодинсы үбгэн буруутай бэшэ болоһонһоо хойшо танайхин уруу баһа юугээ туужа ерэхэ юмбиб? - гээд, унзадай урдаһаа сэхэ хараад байна.
Унзад лама улагашан: ~~~ - Дуулыт энээниие, үгэхэгүйб гэһэн хэбээрээ үертэжэ байнал, анжарыт, бурууем абажа үгыт!
Ахай гулваа! - гэн, гулваа тээшэ дохисогоон һууна. ~~~ Гулваа ёлогод гэжэ Бодинсы тээшэ хараад:
- Ши яажа байнаш?
Тэрэ хоёр буруугаа энэ дары унзад ламбагайда туужа абаашаад үгэ!
- Ноён гулваа, та юу айлдажа байна гэшээбта!
Би эдэ унзад ламаһаа үнгэрэгшэ үбэлэй үедэ үхэһэн гүүнэй мяха хоёр буруугаар гэжэ абажа эдихэдээ, үхэрэй хоёр буруугаар бэшэ, үгын хоёр буруугаар абажа эдиһэмни үнэн, тэрэнһээ бэшэ юуншье үгы юумэл.
- Ямар тиимэ үгын хоёр буруу байдаг юм?
- Үнгэрэгшэ үбэл үхэһэн гүүнэйнь мяхые эдэ ламаһаа эрижэ гуйжа ошоходомни, иигэжэ хэлэһэн байгаа: ~~~ Нэгэдэхинь хадаа үхэһэн гүүнэй мяха эди гэжэ үгэһэн би буруу. ~~~ Хоёрдохинь хадаа үхэһэн гүүнэй мяха эдихэм гэжэ абаһан ши буруу.
Эдэ хоёр гэмтэ буруу ябадалые хуулиин урда шүүмжэлхэдэ хоёр буруу болохо, хойто намар болотор хэмнай хүндэ түрүүн хэлэнэб, тэрэл харюусаха юм гээд, үхэһэн гүүнэйнгээ мяха абалсаһан байгаа бэлэйбди.
Харин мүнөө болоходо эдэ ламбагай түрүүн хуулида мэдүүлһэн туладаа хоёр буруугаа өөрөө харюусаха болоһоноо та бүгэдын нюур дээрэ зүбшөөбэ ха юм даа.
Гэрээр зон гэдэргэ уруугаа унажа байжа энеэлдээд, энэ үбгэнэй хэрэг зүб гэжэ шууяшаба.
Тэнэгһээ сэсэн хүндэтэй!
Тэмээнһээ булган хүндэтэй!
АЛЯА БАЛДАН
Урданай хуушан сагта, нэгэтэ намарай үедэ һэн ха.
Нэгэ ехэ үргэн зам дээгүүр үй түмэн зон амитан исалан, шорой зөөжэ, модо сабшажа, хүүргэ хонги хэжэ байба.
Эдэ болбол нютаг бүхэнһөө албадуулжа ерэһэн үгытэй ядуу хүнүүд байгаа һэн.
Тэрэ зам шадар һуужа байдаг баяшуул, тэдэниие харахадаа, эдэ гуринха муу шононуудһаа илгаагүй хүнүүд байгаа ёһотой, хулгай хэхэеэ сээрлэхэгүй гээшэ, юрэдөөл мал адууһаяа харууһалжа, һэримжэтэй байха хэрэгтэй гэлдэдэг байба.
Тэндэ мүнөө хүүргэшэд һара үлүүтэй хүдэлмэрилжэ, арай гэжэ табигдаад, ехэ баяртай нютаг нугадаа бусаха гэжэ зүг бүхэн тээшээ таража, хаһаг зайдан тэргээрээ хангига янгига хатаралдаа һэн ха.
Эдэнэй дунда нэгэ нютагай болохо хүхюу Сэнгэ, хөөрүү Гомбо, аляа Балдан, айдар Жамса, энеэрэн Гэлэг, илдам Базар гэжэ зургаан хүн нүхэсэжэ, нютагаа бусажа ябаба гэхэ.
Тэрэ зургаан оройшог болоод байхада, нэгэ ехэ үдхэн хара боролжын үбэртэ хонохо гэжэ бууба ха.
Тэрэ боролжын нүгөө талада, холошье бэшэ, нэгэ баян айл бии хэбэртэй, үхэр малай шууялдаха, һаалишан һамгадай һаа һэшэ гэлдэхэ абяан үдэшын сууряанда таһарнагүй.
Тэдэнэр мори хараа хагданда табижархёод, хара сайгаа бусалгажа, бэшэ эдихэ юумэ юушьегүй аад, уһаншье һаань ууха гэжэ байнад ха.
Тиигэжэ байха зуураа айдар Жамса аляа Балдан хоёр тэрэ баян айлда ошожо, һүтэй сай уужа ерэхэ мүрөө бэдэрэе гэлдээд ошонод.
Удабашьегүй, мүнөө хоёр тэрэ айлай газаань ошожо, үйлэ муутай зуудаг нохойнуудтайнь тулалдаһаар, арай гэжэ гэртэнь ороно ха.
Орон гэхэдэнь тэрэ баянай ганса басаганиинь үни холын үлбэртэһэн, үлхөөтэй яһан шэнги юумэ хэбтэбэ.
Тэндэ хоймортоо табхайжа һууһан, тажагар гүзөөтэй, жараад наһатай шэрүүн хара хүн тэдэ хоёрые ехэ доро хараһан янзатай: ~~~ - Таанад юумта! ~~~ Хүүргэһээ бодожо ябаһан бодхуулнууд гүт? - гээд, ёлогор муухай нюдөөр шэртэн хараад һууна.
- Үгы, бидэ бодожо ябаагүй, харин табигдаад ябанабди.
- Хай даа! ~~~ Бодхуулнууд лэ байгаа ёһотойт даа. ~~~ Харин барижа һөөргэтнай тушаагаа һаа, болохол байгаа һэн ха. ~~~ Тиигээд хаана нютагтай хэд гээшэбта? - гэжэ шангархаар забдана.
Тиихэдэнь айдар Жамса тодожо абан: ~~~ - Та ехээр һэжэг бү һанагты, тушаагаашье һаа тушаана бэзэт.
Манай нютаг холо юм даа, Балига, Хелго, баруун Түгнэ гэжэ дуулаһан байгаа ёһотойт, энэ нүхэрни тэндэхи Тэхэ зааринай аша болохо, Тэбхэнсэй удаганай хүбүүн болохо Ангаадай бөө гээшэл даа!
Алдар суунь ара үбэртэ эли болоһоншье һаань, абай хаанай хуули шанга һэн туладаа хүн бүхэниие илгадгүй хүүргын хүдэлмэридэ ябуулһан байна гээшэ! - гээд, баянай нюурые бардамаар хараад һууба ха.
Баянай бардам шарай барагад гэжэ, түбэгшөөһэн янзатай, түб номгон болоод: ~~~ - Харин ямар хуби талаанаар орожо ерэбэ гээшэбта, - гэжэ бөө гэгдэһэн Балдан тээшэ ехэл налгай илдамаар хаража: ~~~ - Энэ минии ганса басаган иигэжэ үлбэртэһөөр хоёр жэл боложо байна.
Тиигээд хайшан гээ һаа үбшэ зоболонгһоо мултарха гээшэб, туһалжа хайрлыт! - гэжэ дохин татажа дуугарһанай һүүлдэ һамган тээшээ хараад:
- Сай шаныш, - гэнэ ха.
Аляа Балдан айхабтар томоотой янзаар хоолойгоо заһаад, нюдэеэ хялам-хёлом гүүлэжэ: ~~~ - Зай, тиигээд хайшан гэхэб даа! ~~~ Эмтэ юумэ эмээрээ, домто юумэ домоороо болонол бэзэ.
Адалжа байһан адыень, хорложо байһан хорыень шэмхэ бүринь шэнжэжэ, үмхэ бүринь үзэхэ хэрэгтэй байна даа.
Тиигээд байхада эхэнэр хүнэй тулада гэжэ эрэмдэггүй эмэ сагаан хониной зүүн яһан далые абажа ерэгты!
Түүниие түхэреэн һайхан гуламтадатнай, ~~~ Түүдэг улаан галдатнай, ~~~ Түһэрэн байжа түлэжэ, ~~~ Түүхэлэн байжа шэнжэжэ, ~~~ үзөөд байхадаа мэдэгдэхэ юм бэзэ даа, - гэжэ басаган тээшэнь шэртэн хараад һууна ха.
Тиихэдэнь гэрэй эзэн дохин татажа, бодон харайн, газааһаа хониной яһан дала асаржа үгэнэ.
Тэрээнииень Аляа Балдан абажа, гал дээгүүр арюулаад, баһа амандаа барижа, шэбэр-һабир шэбшэһэнэй һүүлдэ галай баруун талада зомгооһон дээрэ табижа түлэнэ.
Удангүй тэрэ далынгаа дүрөөд байхадань, гаргажа абаад, нюдөө ехэ бага болгожо байжа, хазайн хазайн үзэнэ.
Тиигээд бэрхэшээһэн янза гаргажа, толгойгоо хүдэлгэн, тэрэ далаяа бута бажуугаад, галда хаяжа, гэрэй эзэн тээшэ хараад: ~~~ - Зай, үбгэн аха!
Үйлэ муутай хомхой муухай хүн байналта даа, энэ басаганайтнай үнэн байдалыень үзэжэ, үбшэ зоболонгыень шэнжэбэ гээшэб, сэхыень хэлэхэдэ, иимэ байна: энэ басагантнай хариин газарһаа хаядаһатай, ойрын газарһаа орхидоһотой байна гээшэ.
Тиигээд байхада, амин бэеынь андалдаанда, алтан һүлдынь долёондо гурбан дүүрэн наһатай хуба шаргал ямаае, аминдань хүрэнгүй, алтан дэлхэйдэ арьбалан табижа, заяан бурхан хоёртотнай зальбарха хэрэгтэй байна, - гээд, аягатай сайгаа абажа уусагаана.
Мүнөө гэрэй эзэн толгойгоо тонгод гэжэ: ~~~ - Үгы, тэрэ хэрэгыемнай та өөрөө бүтээжэ үгэжэ хайрлыт даа! - гэн баһа толгойгоо дохёод абана.
Тиихэдэнь Балдан тумархуушагаар: ~~~ - Харин тиигэжэ үзэхэл болоо гээшэ бэзэб даа!
Зай, тиигэбэл юумэеэ түхеэрхэ хэрэгтэй болоол даа, - гэнэ ха.
Гэрэй эзэн тэрэ бэеэрээ хэрэг түхеэрхэ гар дүйтэй хүнүүдые асаржа, юумэеэ түхеэрнэ.
Нэгэ айхабтар тарган шаргагша ямаае намига-һамига болотор үнгын бүдэй үртэһэ хайдаһаар шэмэглээд, үбшэн басаганай урда асарба.
Аляа Балдан ама бага халангир болотороо архи уугаад, бөөлэжэ оробо.
Онго тэнгэри, орон нютагайнь эзэдые оруулба гээшэб гэжэ байжа, һүниин тэн болотор зашалаад, һүүлээрнь ямаагаа хээрэ гаргаха гэжэ олон зоноор, нөөхи нүхэдэйнгөө хоножо байһан газарай тээ наанахан, бүтүү хара бургааһан дотор ошожо, гал ехээр түлюулээд, мүн лэ онго оруулжа байжа бөөлэнэ. ~~~ Тиигэжэ байтараа аляа Балдан тэрэ ямаагаа хүтэлөөд, галһаа саашаа харанхы уруу бөөлэ бөөлэһөөр ошожо, тээ саанахан болоод байхадаа: ~~~ Альбан тэнгэри, абагты! ~~~ Амин бэеынь андалдаан ~~~ Алтан шаргал ямаае ~~~ Асаржа тандаа тушаанам! ~~~ - ~~~ гэжэ дурдан дуудан байба.
Тэндэ ошолдоһон зоной харан гэхэдэ, гэнтэ саанаһаань бургааһанай забһараар барбагар барбагар хара юумэнүүд һүүрэгэшэлдэн гаража ерээд, мүнөө ямааень бархиртар абажа, мааруулһаар саашаа үгы болошобо ха.
Балдан гэдэргээ бөөлэ бөөлэһөөр сухарижа, галайнгаа хажууда ерээд, улам галзууран бөөлэнэ.
Ошолдоһон олон зон, ехэл зэбэрһэн айһан янзатай, иишэ тиишээ харасагаалдан, һэр-мэр гэлдэшоод байба.
Балдан удангүй бөөлөөгөө дүүргэжэ, тэдэ зоноо урдаа туужа, баян хүнэйнгөө гэртэ бусаад, архи мяха амаараа гаратар эдижэ уужа хоноо һэн гэхэ.
Үглөөдэрынь аляа Балдан айдар Жамса хоёрой эртэхэн нүхэдтөө ерэхэдэнь, мүнөө ямаагаа алажа, айхабтар тарган мяхатай болоһон байба, тиигээд тэндэһээ яаралтайханаар мордожо ябаха зуураа, тэрэ баян айл тээшэ хаража, ши зуун үгытэйн зуун ямаа буляажа эдиһэн гэмтэйш, бидэ ганса баянай ганса ямаа мэхэлжэ абаһан гэмтэйбди.
Нэгэдэхи хуби
ҮНЭН ЕХЭ ХЭРЭГЭЙ ТҮЛӨӨ
1
Ехэ бурган һара гаража, эреэг-таряаг болоһон наруули нэмэри газарай шолбыдо үхэр мал игаажа бэлшэнэ.
Тэрэ жэлдэ саһаншье бага ороһон юм, мал адууһа борьбо дээрэнь бохинуулдаг шуурга шамарганшье балай болоогүй.
Мүн албата зон халюунай харые, шэлүүһэнэй бэдэртэйе, үнэгэнэй халтарые олоор барижа, анза ялада оронгүй, алба татабаряашье түлэжэ дүүргэхэ шаханхай.
Тиигэбэшье һүүлэй үдэрнүүдтэ зүүн урдаһаа гажа буруугаар һалхилаад, тэнгэриин шарай барайжа, бага сагаар саһан бургажа байтараа, нэгэ үдэр оройшог һалхин бүри шангадаад, газар тэнгэри хоёр урбалдажа байһандал, ёһотойл саһан шуурган эхилбэ.
Нарһан тужын үбэртэхи Жарантайн һэеы гэрые хана, уняагайнь нижаганаса хүдэлгэнэ.
Хэрбээ сэн бунда баригдажа, дээбэри, туургынь дарсайтараа хүрэнхэй бэшэ һаань, хүсэтэ һалхин тэдэнииень хуу татахаяа һанажа тухашаруулха, забаг зайлхайень һэхэжэ, саһа бордоһоор шэдэлхэ һэн.
Үрхөөрнь саһан хүрилэн ороод, задагай галыень унтараахаяа һанахадань, гурбан дүли шулуун дээрээ дэльбэн тогоогоо табинхай.
Гэр соонь нюдэ хордохоомо утаа уняар, һэб-һаб гэһэн һалхин зайгуултана.
Гансал галай халуун ульһан һалхинда гэнтэ туугдан ерэхэдээ, аятай зохидоор халуу урьяна.
Жарантай Нашан хүбүүнтэеэ үхэр, хонидоо газаагаа асаржа, сагдуул нарһадай нэмэридэ шэбээлүүлээд, гэртээ ороходоо:
— Мүнөөхи Залмамнай адуугаа олобогүй гээшэ гү?
Мэгдэхэ болоо һаа, Тэхын газаа оруулха юм бэшэ гү, — гэжэ Жарантайн һамган, Мухаан, харюусаад, галдаа мүшэр хаяба.
Тиихэдэнь гэр соонь гансага һаруул болоод, хойморойнь ба галайнь зүүн хойнохи модон оронууд, баруун тээхи хүрхигэр модон ханза, зүүн урдахи таг дээгүүр ба доогуур байһан һаба һуулганууд, модон аяга табагууд элеэр харагдаба.
Хойморой ороной дэрэ тушаа дээрэ заахан хабтагай шагтагалаатай.
Тэрээн дээрэ һэеыгээр хэһэн хүн дүрсэтэй хоёр онгон. ~~~  Амануудтань тоһо түрхеэтэй.
— Тэхэтэн гэхэһээ, Тэхын һамган, барһан, бага үхибүүдээрээ энэ шуурга яажа үнгэргэгшэ ааб.
Тэхэ өөрөө Үдын байшанда ээлжээнэйнгээ улаа нэхэнэ ёһотой, — гэжэ Жарантай һанаашархаба.
Бөөрсэмхэншье һаань малаа энэ харалган бүрэлгэндэ алдажа, хуу шоно нохойн аманда оруулагшаб.
Угайдхадаа нарай үхибүүтэй.
— Бадан Залма хоёр дүтүүр ябаа хадаа туһална ааб даа, — гэжэ Жарантай һамганайнгаа һанаа заһаба.
Энэ зуура газаа нохойн хусаха дуулдахадал гээд, уданшьегүй һэеы үүдэниинь һэхэгдэжэ, бурзан сагаан болошоһон хубсаһатай хүн орожо ерэбэ:
— Мэндэ амар, мал адууһан мэндэ! — гэжэ томоотой янзаар амаршалан, дэнзэтэй малгайгаа абахадаа, Харганын хушуунай зайһан Тасха Бодороогой болошобо.
Энэ хадаа дүшөөд гаран наһанай, хирбэгэрхэн хара һахалтай, үргэн магнайтай, үндэршэг бэетэй, хори буряадай ахамад түрүү хүнүүдэй нэгэн юм.
Жарантайн һамган эхэнэр хүн айлшаниие малгайгүйгөөр угтахагүй гэһэн буряад заншалай ёһоор бушуу түргэн малгайгаа үмдөөд, галайнгаа баруун тээ шэрэмэл сагаан һэеы шэрдэг дэбдибэ.
Жарантай хүл дээрээ бодожо, хоёр гараа дэлгээн:
— Дээшээ һуугыт, зайһан! — гэжэ доро дохин уриба.
— Хаанаһаа гэнтэ зошолжо ерэбэ гээшэбта?
— Үдын байшангһаа ябанаб даа, — гэн, Тасха хурьган дотортой хүрмэеэ тайлажа, ханын тархида үлгөөд, шэрдэг дээрэ һууба.
— Заяа муутай шуурганаар дайралдаад, харанхы болохоһоо урид үрдижэ, талаангаар танайда хүрэжэ ерэбэлби.
Холоһоо ябаһан иимэ һонин, хүндэтэй айлшанай бууһанда Жарантайтан баярлажа, гал хүлөө һэргээбэ, сай, мяхаяа шанахаа түхеэрбэ.
Жарантай өөрөө газаахи үхэр, хониндоо, тугаар адуундаа ошоһон Залма басагандаа һанаа үнөөн боложо байбашье, айлшантаяа хөөрэлдэхэеэ хоймортоо лаб һууба.
— Бүгэдэ амгалан тайбан, хиранхад зудгүй ондо һайн орожо байнабди! — гэжэ Жарантай харюусаад:
Тиишэдэтнай баһал саг дулаан, саһан бага агша бэзэ? — гэжэ арад зоной түрүүшээр андалдадаг үгэнүүдые һураба.
— Үндэр тэнгэриин үргэмжөөр үбшэн зоболонгүй, үхэр малаа үхүүлэнгүй, газаа зосооһоо химараагүй, энхэ мэндэ һуунабди, — гэжэ Тасха харюусаба.
— Нютагһаа хэзээ гарабат?
— Нютагһаа гараһаар аяар таба хонобоб.
Тэрэ юу улимтайнь гэгшэб, пирхаазшаг гэгшэ гү, Овчинников ноёниинь ангаймнай арһадые голожо, булга олоор тушаагты гэжэ хашахадань, воеводо Головиниие хүлеэхэ болоо бэзэбди гэһэмнай, тииһээр тушаажа абаа даа.
Манай хушуунайхид түлэжэ дүүргээдүй хэбэртэй агша.
— Мүнөө нэгэ булганай орондо нэгэ шонын арһа, нэгэ үнэгэ, нэгэ халюу, нэгэ шэлүүһэ, нэгэ зээгэ, арбан хэрмэ, нэгэ түхэриг мүнгэ хараадажа абадаг.
Үгышье һаа мал тушаахада хамаагүй болонхой.
— Заабол булган гэлтэгүй, али болохысонь түлэхэдэ албата зондо дээрэ болоо байна.
— Тиимэньшье тиимэ.
— Мүнөөхи Түшөөтэ хаанай тухирдаһандал адли, баһа тиимэ дээрмэшэ, хобдог хүн гээшэ бы? — гэжэ гэнэн хонгор Жарантай гайхаба.
Тэрэ Түшэгүүнэй сэрэгэйхид үсэгэлдэр Суулгын адагаар ябаа гэжэ Үдын байшанда хэлсэжэ байна һэн.
Саһан шуурган соо шоно хотондо орогшо гүбэ.
Манай хори буряаднарай ород гүрэндэ хамжаад, Түшөөтэ хаанда алба түлэхэеэ болиһоорнай шалтаг барижа, тэдэнэй добтолго, дээрмэ хэхэнь түргэдөө ха юм.
Энэ хөөрэлдөөень айдаһатай зэбүүн болгохо гэһэндэл, саһан шуурган бүри гаараад, шонын улиһан мэтэ уншарагтай муухайгаар улин, үрхөөрнь саһа бурьюулба.
Тиихэдэнь Жарантайн нюрга уруу эжэлүүдгүй хүйтэ даагаад, хүбүүнэйнь газаа ээрэжэ байгша үхэр, хониниинь, адуундаа ошоһон Залма басаганиинь һанаандань дахин ороодхибо.
Харин Тасха тооно өөдэнь хаража, шагнаархад гээд, мүн лэ ямар нэгэ түгшүүритэ бодол түрэһэн янзатай:
— Энэ зайлмарнай яатараа няадаһаржа байнаб.
Урзанда жэлэйхидэ адли баһа тодхор татагшаб. ~~~ Хабар тээшэ болоһон шуурган юунһээшье гэнэтэй.
Бэрһэгүй болоһон мал адууһан хэдэн хоногто үргэлжэлөө хадань тэсэхэгүй, — гэжэ дуугарба.
— Ээллэхэ гээбы.
Мүнөө тохёолгон.
Гурба һогоон Үүрэй солбонтой тохёогоод гарасалдаба ёһотой, Үглөөдэрһөө сэлмэхэ сэхэлдихэ байха.
Зүгөөр энээнэй һүүлээр хүйтэрөө хадань лэ хэсүү юумэ болохо.
Энэ нойтон саһан хагда жэлээд, сой болошохо бшуу.
Тиигээ хадань эдеэлсэтэй элдин газар бэдэржэ, зөөхэһөө бэшэ аргагүй, — гэжэ Жарантай наһан соогоо байгаалиие шарайшалжа, тамирыень мэдэхэ болоһон хүн гэжэ һанахаар хэлэбэ.
— Ээллэхэ болтогой!
Урзанданайхида адли, олон үсөөншье һаань, үхэр малаа үхүүлхэ болоо һаа, гайтайл гээшэ...
— Зуд зунһаа гэдэг ха юм.
Манайхин Хёлгые өөдэ нютаглажа, үшөө бараг гарасалдаа һэмди.
Тиигэбэшье хорёод үхэрөө, табяад хонёо үхүүлээ һэмди.
Үргэдэгые үргэжэ, тар талхаа бараа бэлэйбди, — гэжэ гэрэй эзэн хэлээд, һанаа алдаба.
Тасха зайһан арад зоной зүрхэ сэдьхэл эдидэг зуд туранха тухай энэ харалган бүрэлгэн, шуургатай үдэшэ дурдажа, гэрэй эзэнэй һанаа зобоохогүй гэжэ бодоод, хөөрэлдөөгөө һайн тээшэнь залажа:
— Ород зон гээшэмнай зохид лэ һуудалтай байна даа.
Мүнөө иимэ үедэ байшан гэр соогоо шэнэһэн түлеэ нижаганаса түлеэд, хүлөө жиижэ, хүйһэндөө нёлбожо хэбтэнэ бшибы даа.
Мал адууһандаа һанаагаа зоболтогүй.
Жарангай Мухаан хоёр һэр-мэр гэлдэн, айлшанайнгаа ама харашоод, хүдэлэнгүй һуубад.
— Би, юрэдөө, ерэхэ зун харгана отогойнгоо хүнүүдые үбһэ ехээр сабшагты гэхэмни.
Үбһэ сабшадаг хажуур байшанда наймаа байна, — гэжэ Тасха үргэлжэлбэ.
— Тэрэтнай ехэл зүб байна.
Энэ шуургата һүни Жарантайн утаатай гэрхэн соо энэ мэтын хөөрэлдөөн орой болотор үргэлжэлөө һэн.
2
Адууниинь һалхиие уруухина харашоод, түхэреэн хатуу туруунуудаараа саһа малтаад, торгон зөөлэхэн хушуунуудаараа үзүүр үнгэ хагда эльбэсэгээн, сабшуур хурса шүдэнүүдээрээ шэмхэлнэд.
— Бадан, үсэгэлдэр юундэ манайда ерээгүйбши?— гэжэ Залма Бадан тээшэ халта нэнгэн, илдам уриханаар энеэбхилэн асууба.
Эсэгынгээ хэрэгээр Үдын байшан ошоһон аад, орой гэртээ хүрэжэ ерээ һэм, — гэжэ Бадан мүн лэ илдамаар харюусаад, урдаһаань баһа нэнгэжэ, ургынгаа гуйба мүртөө шагтагалһан баруун гараараа морин дээрэһээ Залмые хүзүүдэн, даараһандаа улайхадаһан хасартань өөрынгөө хасар няаба.
Тиихэдэнь Залмын халуухан амисхал гол зүрхэндэнь хүрэтэр дулаасуулхадал гэнэ.
Мүн шэнэхэн үнгэ хүдэһэн дэгэлэйнь утаанай үнэршье эндэ, хээрэ, аятай зохидоор анхилна.
— Үсэгэлдэр хүлеэһэн гээшэмни.
Эдэ хоёрой инаг дуранда атаархаһан юумэдэл, талын һалхин улам шангадаад, бордоһо саһан түргэдэбэ.
Адуунииньшье шуургые уруу хушуураад, эхэлүүр гүүдынь унага даагадаа үүрһэдэн, жэдэхэеэ тэгүүлбэ.
Арбаад-хорёод алхамһаа сааша мүртэй харагданагүй.
Бадан Залма хоёр мал адууһатаяа нэгэтэ бэшэ талын шуурганда дайралдажа, голоо эльбүүлһэн хадаа ямар аюул тохёолдохоёо байһыень хүрэһөөр мэдэжэ, адуугаа Тохойн шугы уруу абаашаха гэжэ хоёр тээшээ таран, шамдуун гүйлгэлдэбэ.
Тэрэ шугын үбэртэ Тэхынхи ха юм.
Теэдшье мүнөө хоёр азарга адуу шуурга һалхин өөдэ туужа, гэртээ абаашажа шадахаяа болёол.
Ядаһаар тулиһаар ябатарынь шэб харанхы болошохо.
Бадан Залма хоёршье зааха һанаагаа амаржа, адуунайнгаа хойноһоо галгюулба.
Шуурга өөдэ сэхэ ябаа бэшэшье хадань, галзуурһан шуурга һалхин нюурнууд уруунь хайра гамгүйгөөр шэрүүн саһа шэдэлнэ.
Баданһаа тээ холохон ябаһан Залма морёо байлгаад, һалхиие уруу харан, гараараа нюураа эльбэбэ.
Хасаршни хүлдөө бэшэ аабза? — гэжэ һанаагаа зобонгёор асууба.
— Бэшэ даа.
Гансал энэ бузар саһан зутар үбшэнтэйгөөр нюур шэрбэнэл, — гэжэ Залма харюусаад, жэгдэхэн сагаан шүдэеэ сайбалзуулан, илдамханаар энеэбхилэн, Баданай урдаһаа хараба.
Тиихэдэнь дабхаряатай харахан нюдэндэнь эдир залуу басаганай арюун тунгалаг инаг дуран, энэ саһаар дэлһэтэһэн шуургата талын дунда Бадантай ябахадаа юунһээшье айнагүйб гэһэн этигэл найдабари гэрэлтэжэ байба.
Эгээл энэ үедэ хүнүүдэй дуугаралдаха һалхи шуурганай уляантай худхаран, бүүр-түүр дуулдахадал гэбэ.
Тиихэдэнь Бадан Залма хоёрой һэр-мэр шагнаархаад, шэртэжэ харан гэһээ, моритой хэдэн хүнүүд хаанаһаашьеб бии болошоод, адуунайнь захаар бүүдэгэшэлдэн, юуншьеб гэжэ гүбэр-шэбэр дуугаралдан ябаба.
Энэ хагсууда адууһа малаа алдаһан хүнүүд ябаа юм ааб даа гэжэ һанаад, Бадан тэдэнэй урдаһаа гансааран ошобо.
Тэдэ бүүдэгэшэлдэһэн моритой хүнүүдынь хоёр-гурбан хүн бэшэ, харин бүри олон хэбэртэй болобо; гурбан хүн тэдэнһээ таһараад, ойлгогдошогүйгөөр дуугаралдан, дүрөөнүүдтээ юушьеб хангир-янгир харшалдуулан, Баданай урдаһаа ерэбэд.
Үлөөшэ хүнүүдынь адууень амадажа ябанад.
Баданай зосоо заригад гэн, мэнэ һаяынь налархай уян сэдьхэл гансата хатуужажа, зориг ехэтын зосоо уужам гэдэг ёһоор абиртан мэгдэнгүй, тэндээ бай гэһэн тэмдэг Залмада гараараа үгэбэ.
Ута хамсытай хүдэһэн дэгэлтэйнүүд, шэхэбшэтэй хунхагар манжуур малгайтайнууд, һэлмэнүүдые һуйбаданхай.
Тэдэнэй удамаршань хэбэртэй нэгэниинь, сэн бун болошоһон хүйтэн шарайтай, зэртэгэр нюдэтэй, наһатайшаг хүниинь:
— Хэн гээшэбши? — гэжэ Баданһаа һурахадаа, хортонтой шара шүдэ харуулба.
— Би Бадан гээшэб, Тураахиин хүбүүн, — гэжэ Бадан доро зүрхэтэйгөөр харюусаба.
— Эдэтнай хэнэй адуун бэ?
— Манай адуун.
Минии эсэгэ Жарантай хоёрой.
— Аа, мүнөө эдэ адуунтнай манай болоо.
Түшэгүүн гэжэ дуулаа һэн гүш?
Тэрэнэй мэдэлдэ оробо гээшэ! — гэжэ тэрэнь утаар татан хэлэбэ.
— Юун гэнэ гээшэбта?!— гэжэ Бадан үргэн мүрөө хабшагад гүүлэбэ.
— Энэ шинии зогсожо байгааша газар манай Түшөөтэ хаанай газар уһан юм.
Эндэ һууһан хамаг зон тэрэнэй албатанар гээшэ...
— Бидэ, хори буряад зон, Түшөөтэ хаанай албата бэшэлди.
— Аа, үшөө тиимэбта? — гэжэ тэрэнь хашхараад, һэлмынгээ барюул саб шүүрэн адхаба.
— Таанарай иимэ үсэд, манай хаанда алба түлэхэеэ арсадаг хада хамаг мал адууһа, эд зөөрииетнай хуу хуряажа абаха гэжэ Түшэгүүн захиранхай.
Тиихэдэ үгэ дууламгай, номгон болохот! — гэжэ занаад, Залма тээшэ гараараа заан:
— Тэрэ хэн бэ? — гэбэ.
— Минии һамган, — гэжэ Баданай Залма тээшэ эрьен харюусахада, саанахи хэдэн хүнүүдынь адууень хумин залаад, урагшань юрьесэ намнажа ябаба.
— Тэрэниие барижа, хоморгондо абагты! — гэжэ Залмые заан захирба.
Тэдэ хоёрынь Залма тээшэ шамдуун дабхиба.
Бадан орой уруугаа халуун уһа адхуулһандал, хамаг бэень хуу халуу бусалхадал гээд, уур хилэн дундаа урагшаа гэб гэнтэ ахижа, морин дээрэһээ шоные сохижо аладаг бүдүүн хулһан ташуураараа удамаршые эмээл дээрэһээнь мухариса сохёод, Залмые абархаяа даб гэбэ.
Хоёр моритой хүнэй гүйлгэлдэжэ ерээд, морииень жолоодохоёо һанахадань, Залма ташуураараа нюдэ нюургүй гарнуудыень сохибо.
Тиихэдэнь тэдэ хоёрой нэгэн ганзагаһаа аргамжа абаад, морин дээгүүр Залмада бугуули хаяхаяа забдаба.
Энэ үедэ Бадан гүйлгэжэ ерээд, тэрэ бугуулитай хүнэй толгой уруу ташуураараа буулгаба.
Теэд тэрэнь моринһоо унангүй, хорд байса һэлмэеэ һугалаад, урдаһаань далагад гэбэ.
Тиигээд Залматай носолдожо байһан нүгөө хүндэнь гүйлгэжэ ошоод, нэхы хүдэһэн дэгэлтэй хүнэй дала мүр уруунь, нооһо сохижо байһандал, хүб-хүб гэтэр хэды хэды ташуурдаһаар байтарынь адуу туужа ябаһан хүнүүдынь мориной шадалаар гүйлгэлдэжэ ерээд, хоёр талаһаа ёһотой тулалдаан болошобо.
Тэдэ уланхадашаһан хэдэн олон хүнтэй Бадан Залма хоёр яажа тэнсэхэ һэм.
Теэдшье мүнөөхи моринһоо унагша удамаршань гүйжэ ерээд, Баданай һүбөө уруу һэлмээрээ хадхажа, шархатуулаа ха юм.
Мүн хоро шараа бусалһан нэгэниинь Залмыешье һэлмээр хадхаад абаа.
Тиин Залмые морин дээрэһээнь хуу татажа, газарта хаяад, хайра гамгүйгөөр үрсэгэнүүлэн, аргамжаараа хүлибэд.
Мүн тамир алдаһан Баданиие морин дээрэһээнь унаса сохёод, гурба-дүрбөөрөө үдьхэлбэд.
Баданай ама, хамараар шуһан гараад, хүдэлхэеэ болибо.
Дээрмэшэд одоошье бахаяа ханажа, Баданиие яаралгүйгөөр эмээл дээрэнь бүгтэрүүлжэ бүхөөр хүлеэд, морииень ташуурдан, намнажархиба.
Тугаарай тулалдаанһаа жэгшэһэн мориниинь эдэ муу ёротой хүнүүдэй гарһаа мултарһандаа яаран, соёрһоор соёроод, саһа бударһан боро хараан худар далда орошобо.
3
Орой болоходо, бордоһо һалхин намдабашье саһан бургаһан зандаа.
Эреэг-таряаг болоһон газаршье, харгы замшье хуу саһаар жэлэгдээд, үдэшын бүрэнхыдэ үргэлжэдөө сайжа харагдана.
Жэн балай.
Гансал шэнгэхэн дуутай хонхын абяан талын дундаһаа бүдэхеэр дуулдана.
Энэ үедэ гурбан мори зэргэшэһэн повозко тэргэ талын харгы уруу таамаг ябажа байһан юм.
Тэрэнэй гол мориной дугаагай хонхо эсэшэ сусашагүйгөөр жэнгирнэ ха юм.
Повозко соо ородой баатар сагаан хаанай элшэн воеводо Фёдор Алексеевич Головин хэрмэн дахаар орёогоод, дуур-дуур гэжэ ябана.
Гурбан ульгам мориной боожо баринхай, буряад хүдэһэн дэгэлтэй хүн хоозил дээрэ һууна.
Тэрэ хадаа энэ шадарай харгы зам, шандаганай жэрэм, малай субаса хүрэтэр хуу мэдэхэ Тэхэ гээшэ.
Гансал энэ саһан шуурганай удаан үргэлжэлөө хада нарай үхибүүтэй һамгамни яаха гээшэб гэжэ зосоонь бүлхитэй.
Хэрбээ үглөөгүүр тэнгэриин сэхэлдеэгүй байгаа һаа, энэ һайн зантай эгээл ехэ ноёнһоонь табилга эрихэ тухай бодолгото болоно.
Иигэжэ гэр бүлынгөө тухай хүндүүлхэй бодолнуудые толгой соогоо мухарюулан ябаха зуураа харгы һүргөө шэртэжэ харан гэһээнь, урдаһаань нэгэ барагар юумэн ябахадал гэбэ.
Агшан зуура гуринха шоно ойндонь орожо, залд гээд, юундэ харгы уруу хүнүүдэй урдаһаа шоно ябаха юм гэжэ һанаад, шуурганда жэдэжэ, һүрэгһөө таһарһан мал ёһотой гэжэ бодобо.
Тиин тэрэнь уданшьегүй дугэлжэ ерэхэдээ, морин хэбэртэй болобо.
Оройдонь юуншьеб харлана.
Тэхэ зэргэшээ гурбанайнгаа ама гансата татаба.
Тэргынгээ гэнтэ угзаг гэхэдэ, воеводо Головин һэреэд, дэгэлэйнгээ булган заха буулгаһан бэеэрээ, дулаанаар орёоһон хүлэйнгөө шалаа гаргахаяа повозко соогоо хүдэлсэгөөбэ.
Хойноһоонь хатаралдажа ябаһан хазаар моридтой ород хасагууд хүсэжэ ерэбэ.
— Тээ тэрэ харгы дээрэмнай морин байна, — гэжэ Тэхэ энэ эзэгүй саһата талын дунда эжэл түрэлөө олоһондоо хүдэлэнгүй байһан морин тээшэ заажа хэлэбэ.
Хасагууд тэрээн тээшэ хатаралдан ошобод.
Головин повозко сооһоо толгойгоо бултайлган:
— Юун болооб? — гэжэ асууба.
Хасагууд знэ асуудалыень дуулаагүй ёһотой — юуншье гэжэ харюусабагүй.
Харин Головин гайхаһандаа ба һонирхоһондоо тэргэһээ буугаад, шалашаһан хүлөөрөө ээгэр-ээгэр алхалан, хасагууд тээшэ ошобо.
Тиин Головинай урдаһаа нэгэ хасаг ерээд'
— Боярин, нэгэ хүн морин дээрэ хүлеэтэй байна, — гэжэ дуулгаба.
— Үхэһэн гү?
— Мэдэнэгүйб.
— Амиды хадань моринһоонь буулгаад, минии повозко соо табигты, — гэжэ боярин захираад, гэдэргээ тэргэ уруугаа ябаба.
Хасагууд морин дээрэхи хүлигэтэй хүниие буулгаад, болгоомжотойгоор үргэжэ, повозко соо табиба.
Боярин өөрөө хажуу тээшээ боложо һуугаад, замаа үргэлжэлүүлхые захирба.
Тиин тэргынгээ ябажа байхада, Головин харанхыда тэмтэржэ, тэрэ амигүй хүнэй мүльһэн хүйтэн гар баряад, һудалайнь сохисо шэнжэхэ гэхэдэнь. юуншье мэдэгдэбэгүй.
Тиихэдэнь энгэрэйнгээ тобшо тайлаад, хүхэн тушаань альгаараа даража үзэхэдөө, зүрхэнэйнь һулаханаар сохилжо байхые мэдэбэ.
Головин дахин хэрмэн дахаараа орёогоод, нюдэеэ анибашье, Байгалай үмэнэдэхи энэ холын орон нютагта үзэһэн хараһан элдэб аягүй ушаралнуудынь ойндонь ороод, унтажа шадабагүй.
Хитадай Богдо-хаантай боодол баталха хэрэгээр Нэршүү ошожо ябахадаа, нэгэ хамниган айлайда орон гэһээнь, гэрэйнь эзэн хүндэ үбшэндэ нэрбэгдээд, амин голойнгоо саглаан дээрэ байгаа бэлэй.
Эгээл ами табихынгаа урда тээ нюдэеэ нээжэ, һүлэмхеэр хараад: «Хүн бүхэнэйл ошохо ёһотой газарта ошожо амархамни.
Тэндэ бултадаа адли — ехэ бага, баян үгытэй, нүхэр дайсан гэжэ байжа илгаагүй ёһотой.
Наһан соогоо муу юумэ хээ бэшэб, һэшхэл һанаандаа хирэ буригүй үхэхэдэ жаргал ха юм... — гэжэ хэлэжэ байхадал гээ һэн.
Энээнһээ улам: «Хуули ёһогүй хүнүүд өөһэдөө хуули ёһон гээшэ; тэдэнэй зүрхэн соо хуули ёһон бэшээтэй байдаг, тэрэниие өөһэдынь һэшхэл гэршэлнэ» гэһэн апостол Павелай үгэнүүдые һанаандаа оруулба...
Үдын острогой монсогор модоор баригдаһан нэгэ байшан соо арбаад ород хасагууд суглараад, өөһэдынгөө нэрһэн архи уужа, томо модон стол тойрон һуунад.
Гэрэйнь дундахи данхагар ород пеэшэн соо хуурай сажан түлеэн нижаганаса носожо, гэрэйнь хахадые гэрэлтүүлнэ.
Баруун урдахи буландань зэд гуутай бурханай дүрэ үлгөөтэй, ханын захаар гурба-дүрбэн модон орон.
Стол дээрэ хоёр тоһон дэн борогор хара һабагша һуунагтуулан носоно, хүнүүдэй орохо гарахада һүлэм-һалам дүлдэнэ.
Гэр соонь уни бутарма дулааншье хадаа ямар нэгэ эхүүн үнэртэй.
Папагар папагар хазаар һахалтай, ута ута хоолосто самсатай ород хасагууд архияа шэмэн уужа байгаад, һанаһан байһанаа хөөрэлдэнэд.
— Түшэгүүнэй хүйхэрнүүд арад зондо ехэ түбэг татана, — гэжэ хара һахалтай хасаг һанаһанаа хэлэнэ.
— Үсэгэлдэр тэдэнэр баһа үзэгдөө гэлсэнэ.
Саһан шуургашье убайлхагүй хүйхэрнүүд ха, — гэбэ нэгэниинь.
— Саһан тэдэндэ бүри һайн ааб даа.
Дээрмэшэн шоно хоёр һуниин харанхыда гү, али саһан шуурган соо добтолго хэдэг ха юм.
Тэдэшни удхатай дай хэнэ бэшэ, миил тонуул дээрмэ хэжэ, һүйд татана бшуу.
Буряадуудые баһана.
Бидэ ородууд хамгаална бэшэбди.
Миинтэ мал адууһа абаашангүй яахаб?
— Теэд мал адууһа абаашахынгаа хажуугаар юундэ хорхойдо хориггүй эхэнэрнүүдые барижа абаашанаб.
Тэрэнь лэ хоро бусалхаар, — гэжэ Михайло гэдэг эмшэн хасаг дуугарба.
— Дэмыл эндэ бидэнэр һэлмэеэ жэбэрээжэ, бухиндажа байнабди даа!
Ядахадаа тэдэ дээрмэшэдтэй тулалдахыемнай эльгээхэеэ яанаб.
Ээх даа! — гэнэ нэгэн.
— Байжа бү яда, хасаг, тэсэжэ үзэ, атаман болохош.
Шамайе байлдаанда эльгээхэ саг ерэхэ.
Мүнөөдөө хүсэеэ гамнажа байгаа хадаш дээрэ, — гэжэ эмшэн Михайло харюусаад, залуу хасагай эхилһэн дуу дуулалсашаба.
Номгон Доной эрье шадар
Носооһон галаа сахин хаража,
Үни сагһаа алдаршаһан
Үндэр солото хасаг сэрэг.
Боржон шулуун хэрэм бодхоод,
Богоһо дээрэнь, орой дээрэнь
Үдэр һүнигүй харуул табяал,
Үнэн сэхэ хасаг сэрэг.
Булан бүхэндэнь тодхон табиһан
Буугай дохёо дуулаа һэн гүт?
Халаад ерэһэн дайсан бүгэдые ~~~ Хамха сохихол хасаг сэрэг.
Тиин столдо һууһан хасагууд бултадаа дэмжэжэ, бүдүүн нарин хоолойнуудые шахажа байжа, унжагай ута аялгатайгаар хүүесэ татажа оробод.
Орон нютагаа, гэр бүлэеэ һанашаһан эдэ хасагууд гунигтай дуунуудые хоолойнгоо һөөлдэшэтэршье дуулалдаха байгаа.
Теэд газааһаа залуу хасаг Василий Булавинай гүйжэ ороод.
Бүдүүн ород эхэнэр мүн лэ мэгдэжэ байжа стол дээрэхиие сүлөөлөөд, нойтон аршуулаар аршажа үрдибэ.
Таби шахуу наһанай, урал дээрээ заахан һахалтай, ехэ нидхэтэй, дүүрэн сагаан шарайтай Фёдор Алексеевич Головин гэртэ ороһоор, суусар дотортой ялагар нарин сэмбэ гадартай пальтогоо тайлаба.
Түхэреэн оройтой булган малгай пальто хоёрыень хажуудань һүгэдэн байһан нэгэ хасаг гарһаань абаба.
Уданшьегүй алдалшаһан, буряад хубсаһатай хүниие гэртэ тэлэжэ оруулаад, пеэшэнэй хажуудахи һандали дээрэ табиба.
Эмшэн Михайло дээрэнь тонгойжо, энгэрыень сэлеэд, үбсүүень эльбэжэ, зүрхыень шагнажа үзэбэ.
Столой саана һуугаад, адаглан хаража байһан Головин:
— Танинагүй гүш, хэн гээшэб? — гэжэ Михайлаһаа һураба.
— Хараһан хүмни шэнгил даа, теэд хэншье һынь мэдэнэгүйб, — гэбэ Михайло.
Тиин эмшэн Михайлын нилээд удаан бэеыень үрэһэнэй, бүлеэхэн сай ама уруунь шудхаһанай һүүлээр мэдээгүй хүн нюдэеэ аалихан нээжэ, һүлэмхеэр хараба.
Энэ үедэ Василий Булавин гартаа дэн баряад, Михайлын хажууда ерэжэ, мэдээгүй хүнэй нюур хараһаар:
— Энэ Бадан ха юм, Тураахи Табанай хүбүүн, манай үнинэй танил, — гэжэ Головинда хандан хэлэбэ.
— Теэд яагаа гээшэб, энэ саһа бордоһон соо хэн добтолоо дайлаа гээшэб? — гэжэ Головин хэндэшье хандангүй дуугарба.
Гартаа дэн бариһан Булавиниие Бадан онигожо харахадал гээд, дахин нюдэеэ аниба.
Тэрэниие таняа юм гү, али үгы гү — мэдэгдэнэгүй.
Дэнгэй ялагар гал обёорходол гээ бэшэ аал.
— Энэ Түшэгүүнэй хүйхэрнүүдһээ гараһан хэрэг ёһотой.
Үсэгэлдэрэй тэдэнэр иишэдэ үзэгдэһэн һурагтай һэн, — гэжэ эмшэн Михайло һанаһанаа хэлэбэ.
Головин бодолгото болоһон янзатай, дуугай байд гээд: ~~~ — Тиимэшье байжа болоо.
Ши, Михайло, энэ залуу хүниие эдэгээжэ үзэ. ~~~ Оролдо.
Шамда даалганаб, — гэбэ.
— Оролдохоб, боярин! — гэн, Михайло ёһолбо.
Воеводо Головин пальто, малгайгаа үмдөөд, өөрынгөө байрада ошохоёо гаралган дээрээ:
— Эсэгэдэнь түргэн дуулгаха хэрэгтэй, — гэбэ.
— Үглөөдэр эртэ зорюутые эльгээхэбди! — гэжэ Головинай хажууда байһан урядник харюусаба.
4
Оройгоороо орьёл-торьёл байсатай, ой модо элбэгтэй хангил хадануудай дундахи хабшал хүнды.
Хабартаа галзуу дошхоноор харьялан урдадаг хадын горхоной эрьедэхи ойн талмайда гушаад гаран һэеы гэр табяатай.
Хэрбээ зарим гэрнүүдэйнь тооноор бүүдэгэрхэн утаанай гараагүй бол, тэдэниие холоһоо харахада обёорхоор бэшэ.
Ямар нэгэ гэнээр төөрижэ, энэ хабшалда орожо ерэһэн ангуушан гү, али малшан, абаахайн шүлһэн урьхада ороһон аляаһан шэнги, гэдэргээ бусадаггүй һэн.
Үзүүртэнь дааганай һүүл шагтагалаатай ута жада баринхай харуулшан хабшалай аманда үдэршье, һүнишье сособой байдаг.
Уданшьегүй моритой хүнүүд һубарилдаһаар гаража ерэбэ.
Харуулшан тэдэниие харахалаараа, һанаагаа амаржа, лагерь тээшээ жадаяа нэнгүүлээдхибэ.
Һэеы гэрнүүдэй дунда үүдэндээ харуулшантай, дүрбэн зээрэмхэй сахаригтай шала дээрэ бариһан ехэ һэеы үргөө.
Луунуудай зурагтай шара бүдөөр газаа талаһаань бүреэтэй.
Дотор ханаданьшье мүн лэ луу хээтэй хүрин бүд хүшэгэнүүдые татанхай.
Шала дээрэнь нимгэн сагаан һэеы болон хибэсүүдые дэбдинхэй.
Хоймортонь хэдэн дабхар олбогтой набтаршаг жабдан. ~~~  Тэрээн дээрэ үргэн хамсытай хара торгон ута тэрлиг үмдэнхэй тугжагар бүдүүн хүн ута һоруултай заахан сад гааһаар хара тамхи татажа, хэсылдин хэбтэнэ.
Энэ хадаа арад зондоо урбажа, манжын сэрэгэй-феодальна династида хамжаһан Түшөөтэ хаанай түлөөлэгшэ, Энхэ-Амгалан хаанай элшэн гээшэб гэжэ өөрыгөө тоолодог Түшэгүүн гэдэг бэеэрээ мүн.
Хүмэдхөө буулганги, хүнэй нюур уруу сэхэ харадаггүй хултаганаһан нюдөөрнь, нюур дээрэхи зурагар улаан һорьбоорнь багсаахада, өөрынгөө һанал хүсэлые бэелүүлхын тулада юунһээшье тунхарихагүй хатуу сэдьхэлтэй, хайра гамгүй хүн гэжэ хүрэһөөр ойлгохоор.
Гэбэшье мүнөө хара тамхинай охиндо мэнэрээ юм гү, али уянгатай хүгжэмдэ ухаан бодолынь уяраа юм гү — нигүүлэсхы тэнигэлэн янзатай.
Юуб гэхэдэ, үүдэнэйнь баруун хасабшадахи һэеы шэрдэг дээрэ дабшалан һуунхай һөөлдэнгишэг хоолойтой үбгэн морин толгойтой хилгааһан хуур дээрэ хүгжэмдэн байжа, уянгатай ирагуу дуу аалиханаар дуулана ха юм:
Сэлэнгын эрьедэ
Сэгээхэн үнгын сэсэг лэ,
Шэлбынгээ нарииханда
Хиисэн хиисэн найгана.
Үбгэн хууршын хуурайнгаа хүбшэргэй һалганаһан хатангир нариихан хургаараа дарасагаан, хүгжэмэйнгөө уянгата аялгые дэмжэн, талын үбһэ ногооной һабинаһан мэтэ шэшэргэнэһэн бүдэхишэг хоолойгоор дуулан байха хирэдэ Түшэгүүн хана тээшэ нэнгэн, нюдэеэ һүлэмхи болгоод, бадайранги хургатай гараа хүгжэмэй аялга доро хүдэлгэнэ.
Үгышье һаа, үбгэнэй дуун таһалдашана аа гү гэжэ һанахаар уянгатай ута аялгануудтань гараараа зангажа байгаад, даган дуулалсаад абана.
Энэ үедэ газааһаа оодоншог дэгэлтэй, ташаадаа мадага һуйбадаһан хүн орожо ерээд, Түшэгүүнэй урда хоёр альгаяа хабсарган, үбдэгтөө хүрэтэр дохибо.
— Зай, Гомбо-Доржо, эзэн хаандаа юу оложо, юу дуулажа ерэбэш? — гэжэ Түшэгүүн түрүүн ама гараба,
Үбгэн хуурша хүгжэмдэхэеэ болёод, тэдэнэй үгэ хүүр шагнаархажа, хуураа шэмхэлэн, уруугаа харан һууба.
— Би танда хоёр азарга адуу, гайхалтай һайхан басага асарааб.
Дун сагаахан шүдэтэй, алим жэмэс шэнги ягаа улаахан хасартай басаган, — гэжэ Гомбо-Доржо бахатайгаар харюусаба.
— Хаанаб тэрэ басагантнай?
— Гэртэ оруулаабди.
Үбгэниинь Тураахиин хүбүүн. ~~~  Тэрэнэйнь һамгаяа аршалжа, нюдэ нюургүй ороходонь, үлти зада сохёод, мориндонь ганзагалжа табяабди.
«Тураахиин хүбүүн» гэһэн үгэ дуулахалаараа, үбгэн хуурша залд гэн, хуураа арайл алдажархин алдаба.
— Тураахиин хүбүүнэй һамган гэнэ гүш? — гэжэ Түшэгүүн лаблаба.
— Тиимэ, тиимэ, — гэн Гомбо-Доржо дээрэ дээрэһээнь дабтан дохисогообо.
— Оо.
Тураахиин бэри...
Яһалхан үнэ хүргэхэбди... — гэжэ Түшэгүүн олзуурхаад, саашань шэгээ бэшэдхэн үргэлжэлбэ.
— Тураахиин хүбүүн Бадан гэжэ аабза.
Тэрэшни эсэгэдээл адли ород эльгэтэй, саашаа һанаатай амитан байха.
Тэрэ Тураахиһаа боложо, буряадууд манда алба татабари түлэхэеэ болёо бшуу.
Һа-һа-һа, нүхэдөө олоо зон ..
Теэд би тэдээндэ үйлынь үзүүлжэл һалахаб. ~~~ Түшэгүүн хэн гээшэб гэжэ мэдэхэ.
Нохосууд!.. — гэжэ дайсан үгы сагта баатар олон, эзэдгүй газарта эрэлхэгшэд олон гэдэг ёһоор дуугараад:
— Тэрэ басаган шархатаа гэнэ гүш? — гэбэ.
— Тиинэ, шархатаа, — гэжэ Гомбо-Доржо харюусаба.
— Зай, яашаха һэм.
Эдэгэхэдэнь намда хэлээрэй!
Хоёр дээрмэшэдэй иигэжэ хөөрэлдэн байха зуура үбгэн хуурша һэмээхэн газаашаа гараад, һанаа үнөөн болонхой юумэ, хуураа һугадаа хабшуулаад, гэрнүүдэй хоорондуур алхалба.
Тиигэжэ ябатарынь дээбэринь саһаар хушагданхай нэгэ һэеы гэрэй саанаһаа урда хормойнь хирэ тоһон болошоһон ута хамсытай хонин дэгэл хөөргэн татажа бүһэлһэн наһажаал хүн гэнтэ гаража ерээд, үбгэн хууршые арайл дайражархин алдаба.
Үбгэн хуурша тунга саһан дээрэхи ябаган субасаһаа халта зайсаад үгэбэ. ~~~ Гэбэшье тэрэ хүниинь үбгэнэй хажуугаар үнгэрэнтараа, һуга дорохи хуурынь хараад, дороо зогсожо:
— Иимэ хуур дархалха гэжэ Түшэгүүн надада тушаал үгсэн юм, — гэжэ тэрэ хуурыень хараһан шэгтээ хэлэбэ.
— Одоо хэн мэдэхэб, хай, дэмы бэзэ даа.
Иимэ сэбдэг сэдьхэлтэй хатуу харьяд хүн дуу хүгжэмдэ хаанаас дуратай байха бэ, — гэжэ тэрэнь харюусаад, хажуу тээшээ хараад абаба.
— Би таниие эндэ ходо харанаб, ямар ажалтай байдаг хүн гээшэбта? — гэжэ үбгэн хуурша Түшэгүүн тухай тэрэнэй зүрхэтэй үгэ хэлэһэндэнь гайхан һураба.
— Би ю? ~~~ Эндэ дарханай ажал хиидэг хүнби.
Номо, сума дархалжа, амгалан суусан арад эргэниие хүлгүүлхэ, дээрмэдэхэдэнь тусална бшууб.
— Түшэгүүнэй сэрэгшээр ябадаг хүн гэжэ һанаалби.
— Оо, бэшэ ааб даа!
Эдэ дээрмэшэд манай тэндэ, Халхада, сүйдхэжэ ябахадаа, надыг баряад, гэр бүлыемни сандаргасан, өөрыемни барлаг болгосон юм, — гэжэ монгол дархан тайлбарилба.
— Аа, эдэшни баһа танай тэндэ һүйдхэжэ ябаһан юм бы.
— Эдэшни монголшье, буряадшье арад зоной адлихан дайсаниинь гээшэ, — гээд, монгол дархан үбгэн хууршын нюур шэртэн — Та иихэдээ буряад хүн гээшэ алтайт? — гэжэ асууба.
— Тиимэ.
Монгол дархан айнгяар иишэ тиишээ һэр-мэр хараашалаад, үбгэн хууршада бүри дүтэлэн:
— Үбгэн гуай, мэдэнэ гүш, эдэнэр мүнөөдэр нэгэ залуухан буряад хүүхэниие асараа, — гэжэ шэбэнэбэ.
— Хаана тэрэнээ оруулааб, — гэжэ үбгэн хуурша мүн лэ шэбэнэн асууба.
— Тээ тэрэ гэртэ хаасан, — гэжэ дархан гараараа заагаад, саашаа ошолгон дээрээ:
Орохо наранай орьёл хадануудай саана далда орохотой адли хабшал хүндыдэ боро хараан үдхэрөөд, хүнэй һүр һүлдэ дарама бүрэгэр зэбүүн, абяа шэмээгүй болоно.
Гансал тон-тон байса эндэ тэндэ түлеэ сабшаха абяан, үдэшын гаглюунда загсаһан саһа шар-шар гүүлэн, гэрнүүдэй хоорондо ганса нэгэн хүнэй ябаха соностоно.
Абяа анир үгы.
Үүдэ һахиһан харуулшан гэрэй зүүн урдахи туурга налаад, һуумгашаа унтажа байна шэнги.
Үбгэнэй миисгэй шэнги сүмөөхэнөөр маряажа, үүдэндэ ерэхэдэнь, харуулшан, нээрээшье, мадагаяа үбэр дээрээ хүндэлэн табяад, тархяа ганзагалан, унтажа һууба.
Тиихэдэнь үбгэн саг үнгэргэжэ байнгүй, һэеы үүдыень аалиханаар һэхэн, гэртэ орошобо.
Гэртэ, набтархан табсан дээрэ, тоһон дэн һүлэмхихэнөөр носожо, гэр соо бүүдэгэр шара гэрэл тараана.
Гэрэй баруун урда хаяада, һэеы дэбдеэтэй набтар жабдан дээрэ Залма хэбтэнэ.
Басаган залд гэн һэреэд, айнгяар нюдөө харан, шадалайнгаа хүрэхысэ шашхаха һүхирхөө забдан байба.
— Тсс... басагамни, ааляар, би Мүнхэб... — гэжэ шэбэнэбэ.
Залма үбгэн хууршын һалхин хүйтэндэ борлоһон, урин һайхан нюур өөдэ анхаралтайгаар хэды соо гэтэн хараад:
— Мүнхэ баабай, та хаанаһаа эндэ байба гээшэбта? — гэжэ уйлаганан, арай дуулдахаар дуугараад, мүлюун хүшэн гараараа үбгэнэй гар эльбэбэ.
— Тээсгэн Сэлэнгын байшан орохо гэжэ ябатарни эдэнэр баряад, абажа ерээ һэн. ~~~ Тиигээд табинагүй, ходо хаража байна.
— Бадан хаана гээшэб, баабай, эндэ асараагүй юм аабза — гэжэ Залма һураба.
— Мэдэнэгүйб, муха, энээн тухай хожом хөөрэлдүүжэмди...
Мүнөө шамайе хайшан гэжэ абарха гээшэб? — гэжэ Мүнхэ һанаанда хатаба.
— Эндэһээ мултарха арга байдаг юм гү? — гээд, басаган һанаа алдаба.
— Байза, басагамни, иимэ байна: ши сула үбшэн хэбэртэй байгаарай.
Тэрэгүйдэ энэ бузар Түшэгүүн шамайе зобоохо туляаха, Хэтуала абаашажа, худалдахадаа болохо...
Би нэгэ юумэ хэхые оролдохоб... — гэжэ үбгэн хуурша шэбэнээд, ороһондоол адли аалиханаар гаража ошобо.
Залмын нюдэнэй урда этигэл найдабариин ошон ялагад гээд, дахин харанхы балай болошобо.
5
Бадан тэрэ шуургата һүни мэдээгүйгөөр Үдын острогго асарагдаһанһаа хойшо эмшэн Михайлын харгамжа доро тэндээ үлэһэн байгаа.
Залуу шиираг бэень бэлээр заһаржа, шархань һэдэрэнгүй, эдэгэжэ эхилээ һэн.
Тиибэшье тэрэнэй эсэгэ, үбгэн Тураахи ноён, хүсэд эдэгэтэрээ ород эмшэндэ аргалуулжа, байшанда байгаа хадань дээрэ гэжэ бодоһон юм. ~~~ Гэр бүлөөрөө, түшэмэд сэлтэнэрээрээ Түгнын голдо нютаглажа һууһанаа, хүбүүндээ дүтэлжэ, Үдын гол худар зөөһэн юм. ~~~ Тиимэһээ хүбүүгээ эрьенгээ, албанай болон наймаанай хэрэгээр Үдын острог хирэ болоод лэ ерэдэг байгаа.
Нэгэтэ, Баданай хүлдэһэн хүл гарайнь хургануудай эдэгэнтээд, хүл дээрээ хүсэд ябадаг болоһон хойно, үбгэн Тураахи хүбүүндээ ерэбэ.
Гэбэшье хүбүүниинь һанаа үнөөндэ хатанги, үгэ дуу үсөөнтэй байба. ~~~ Залмые хайшан гэжэ абарха гээшэб гэһэн һанаа үнөөн бүхы зүрхэ сэдьхэлыень үбшэнтэйгөөр мэрэдэг байгаа бшуу.
Энээн тухайда өөрынгөө дүтын нүхэр Василий Булавинһаа бэшэ хэндэшье хэлэдэггүй бэлэй.
Буряад уг гарбалтанай ортон хамнигадаар, өөһэд зуураашье химардагынь мүн хариин харатанай харшалдаг добтолдогынь юунһээшье үлүүгээр һанааень зобооно.
Арад зонойнгоо ажана амгалан һууха тухай үбгэн Тураахи дурдахадаа, сог зали орон, ута сагаан һахалаа эльбэсэгээн: «Үдэхэеэ болиһон мал һүрэг соогоо мүргэлдэдэг, өөдэлхэеэ болиһон айл бүлэ соогоо хэрэлдэдэг», — гэжэ ходо хэлэдэг һэн. ~~~ Тиибэшье буряад уг гарбалтанай энхэ амгалан, эмхи журамтай һуухын тулада засаг түрэ, хүсэтэй харгалзагша хэрэгтэй гэжэ мэдэдэг һэн.
— Ойрод монголой Бошогто хаанай дайн дажар үүдхэхэдэ, Халхын эбэртэн һүүлтэн Жэбзэндамба хутагта гэдэг Үндэр Гэгээнээ бараалхажа, Түшөөтэ хаанай аймагай халхашуул яаха хээхэмнай гээшэб, Бошогтын буһалгаанһаа яажа арад зоноо абархамнайб, хэниие түшэглэхэ ёһотойбибди гэжэ абарал сүнтэг эреэ гэнэ, — гэжэ түншэтэй ааляар хөөрэнэ.
— Тиихэдэнь Үндэр Гэгээниинь хойто зүгтэмнай ород гэжэ алдаршаһан ой модон шэнги олон, агуу хүсэтэ арад зон бии.
Зүүн урда зүгтэмнай манжа-хитад зон һууна.
Зүгөөр хойто зүгэй зон буса түрэлтэй, бурхан шажан ондоотой, буруу энгэртэй дэгэл үмдэдэг юм.
— Аа, тиигээд лэ тэрэ хутагтань Түшөөтэ хаан дүүтэеэ манжын хаанда хамжаа юм бы, — гэбэ Бадан.
— Бидэ буряадууд үсөөхэн, буурай арад гээшэбди, — гэжэ үбгэн үргэлжэлнэ. ~~~  — Тиибэшье өөһэдын түүхэтэй байхабди.
Манай хори буряад зон урдань Балжан хатанай энжэ боложо, манжа-баргын газарһаа энэ нютаг уруу зөөжэ ерэһэн гэхэ.
Тиихэдэнь манжа-баргынхид хойноһоонь намнаһан, хүл мүрынь алдахуулһан, урдаһаань ортон хамнигад эритэ мэсээр угтажа, баһал зобооһон туляаһан юм.
Харин эдэ ородууд иишэдэ бии болоһоор балайшье үни болоогүй ааб даа.
Манда муу юумэ хэһэн байхагүй.
Ородой хаанай унаган албата боложо ороһон хадамнай эдэнэр гадаада, дотоодын хёмороонһоо маниие абарха аршалха ёһотой.
Үбгэн иигэжэ хэлээд, һаабагар нидхэтэй хүмэдхөө атируулан, бодолгото боложо, дуугай һууд гэбэ.
Бадан эсэгынгээ һанал бодол таһалдуулхагүйе оролдон мүнөөхил түгшүүритэ һанаа үнөөндөө баригдан байба.
Бадан хадаа Залмын хаанашье байһые лаб мэдэхэгүй байбашье, Түшэгүүнэй эшээндэ богоол болоод байна ёһотой гэжэ тухайлан, хайшан гэжэ тэрэниие сүлөөлхэб гэһэн түсэб хараа үдэршье, һүнишье өөртөө зохёожо, бүлхитэн ябадаг һэн.
Зүгөөр Залмые ямар нэгэ арга мэхээр гү, али бэлэхэнээр сүлөөлхэб гэжэ һанадаггүй, харин тэдэнээр тураг ехэ тулалдаа хэжэ, һайхан сэдьхэлтэ хүнүүдэй туһаламжаар сүлөөлхэб гэжэ бододог бэлэй.
Тиимэһээ өөрынгөө залуу, хүхюун нүхэр Василий Булавинтай һэлмэ, жадын һургуули хэдэг һэн, мүн ташуур буугаар зутар мэргээр буудажа һураа.
Эсэгэ хүбүүн хоёрой иигэжэ өөр өөрынгөө бодол мухарюулан, дуугай һуутар, Үдын голой нугада, острогто дүтүүр газар хахалжа, борнойлжо ябаһан хасагуудай дорюун шангаар дуу дуулалдаха соностожо, тэдэнэй анхаралые татаба:
Аяар холын далай дээрэ
Ангир шубууд буугаа бэшэл,
Амархаяа һуугаа бэшэл.
Хүнэй хүбүүд суглаа юумэл.
Удамаршамнай Ермак бэлэйл.
Урдаа хараха есаул ноён —
Урдын нүхэр Ванюхамнайл!
Үбгэн Тураахи ямар нэгэ һанаа абаһандал, хүбүүн тээшээ хараад:
— Зай, хүбүүн, ябаха болоо ха даа, — гээд, һууриһаа бодожо, морин тээшээ ошохоёо забдаба.
Бадан тиихэдэнь түрүүлэн ябажа, морииень угтуулан асараад, мордохуулган дээрээ Залма тухай хэлэхэ гэбэшье, баһал зүрхэлбэгүй.
Эсэгэнь хэды үндэр наһатай, яһархаг томо бэетэй болобошье, шумууһан хүнгөөр мориндоо мордожо, хүбүүндээ дары түргэн эдэгэжэ, гэртээ бусахыень хүсөөд, мориёо һайбарлуулһаар саашаа ябаба.
Бадан эсэгынгээ хойноһоо хаража, дороо зогсод гээд, дуу дуулалдан, газар хахалжа ябаһан хасагууд тээшэ ошобо.
Тэндэнь алба түлэхэеэ, өөһэдтөө хэрэгтэй бүд, сай гэхэ мэтые худалдажа абахаяа острогто ерэһэн хэдэн буряад сугларанхай, һонирхон хаража байбад.
Үндэр бата бэетэй, халааһатай һарьмай дэгэлтэй Тэхэ хоёр мориндо шагтагалһан түмэр зузууртай модон анзаһаар булархай хүрьһэ урбуулжа ябаһан хасагые хараад, толгойгоо һэжэрэн, хүхюутэй шангаар дуугарна:
— Бэрхэл зон гээшэ ха, хамаг юумэ хуу хэжэ шадаха...
Хүсэтэй.
Бидэшье таряа тарижа һураха һэн хабди.
— Хара газар хахалжа, хатаһан таряа сасажа ядаха юун байха юм, теэд мал адууһаяа яаха зонбибди. ~~~ Малһаа дээрэ ажал байхагүй, мяханһаа үлүү хоол байхагүй гэһэн юм. ~~~ Тиимэ хадань малаа хараад, мангираа татаад ябаһанһаа дээрэ юун байхаб, — гэжэ ондоо буряад тоомсоргүйгөөр буруушааба.
Газар хахалжа ябаһан ородто ошожо, Тэхын юушьеб дуугархада, тэрэнь моридоо байлгажа:
Тэхэ дүйгүйгөөр анзаһанай барюул адхаад, һая хүлдэ орожо байһан үхибүүн шэнгеэр ээгэргэн ябатараа, анзаһаяа алдажархиба.
Тиигэжэ тэрэ ородтой үдэшэ болотор газар хахалалсаа һэн.
Баданай острогой зоомол модон хашаа соо ерэхэдэ, үнсэггүй хутагада адли, тохигор һорболжотой хажуурнуудые хэдэн буряад һонирхон үзэжэ байбад.
Бадан юумэ мэдэхэ болоһон хүн янзатайгаар нютагайхидайнгаа хажууда ерээд:
— Энэтнай үбһэ сабшаха зэбсэг гээшэ.
Үбэлдөө малдаа эдюулхэ үбһэ бидэнэй ехээр сабшадаг болоо һаа, һайн байгаа.
— Бидэ буряадуудта ондоо арад зоной заншал байдал юун хамааб, — гэжэ мадайтараа нюргаяа үргэлэн зогсоһон Марха баян оролсобо.
6 ~~~ Байгалай үмэнэхи элдин дэлюун нютагуудта хабарай саг хаһа соогоо ерээд, хамаг амитан, орон дэлхэй унтаһанаа һэриһэндэл, дүүрэн сээжээр амилдаг, баяр зугаа дэлгэдэг, дуу хүгжэм зэдэлүүлдэг болонхой.
Хүхы шубуун юунһээ дортогшо һэм. ~~~ Хүбшын модоной сууряатаса донгодоно.
Эндэхи буряадууд иимэ элдин саг ерэһэнэй, сагаан эдеэнэй дэлгэрхэ болоһоной ба ондо ороһоной баярые найр наада хэжэ угтадаг заншалтай байһан юм.
Мүнөөшье ожорһото нуурай эрьедэхи айл тииргэнэй газаа, үнгэ бүриин сэсэгээр шэмэгдэһэн ногоон хибэстэ талмай дээрэ, найр наадан зарлагданхай.
Энэ заншалта һайндэртэнь ородой баатар сагаан хаанай этигэмжэтэ ноён Фёдор Головинай байлсаха хада хэзээ хэзээнэйхиһээ үлүүгээр бэлэдхэл, түхеэрэлгэ хэһэн, зар тунхаг тараһан байгаа.
Дүхэригэй хоймор талаар лабари татаатай.
Тэдэнһээ хоёр тээшэ табигдаһан һандали дээгүүр Үдын острогой ноёд, хасаг сэрэгэй уряднигууд болон буряад отогой зайһанууд һэлгэсэлдэн һуунад.
Бэшэ хүнүүд дүхэриг болон, зүлгэ ногоон дээгүүр дабшалан һуунад.
Дүхэригэй араар залуушуул, шагша үхибүүд хүл дээрээ зогсонод.
Арадаа ялагар мүнгэн толитой зодогонуудые үмдэнхэй бүхэшүүл дүхэригэй дунда урда урдаһаа харалсан, хоёр үеэр һуунад.
Тэдэнэй дунда Бадан.
Хоёр талаһаа бүхэнүүдые бодхожо, солыень дуудаад табина.
Бадан гал дүлөөр сорьёжо байһандал адляар Шоные харан, урдаһаань хүлзэн ошоод, хүрэһөөр гарһаань шүүрэжэ, хам ороод, бар хүсөөр тулалдабад.
Гэбэшье Бадан гэб гэнтэ Шоные баруун ташаа дээрээ абаад, ууса нюргаарнь газар шабхадан, хайра гамгүйгөөр хаяжархиба.
Шоно зутар түргэн үндыжэ, ууртай нюдөөр Баданиие хёлойн хараад, бушуухан гэдэргээ ошобо.
Барилдаашанһаа тээ холохон һур харбаан боложо, баһал хүн зон һаараглана.
Хориин арбан нэгэн эсэгын дунда сууда гараһан хори гаран мэргэшүүл, мүн ортон хамнигадай дунда оройлһон хэдэн хүнүүд, Василий Булавин мүрыдэ хамаадана:
Булавин номо, годлёо дүйгүйгөөр барижа, урагшаа үйсын шагаагаад, хүбшэеэ угзаран һагад табиба.
Годлиинь саада зураахайн газаа тээ тооһо үрхирүүлэн буухатай адли:
— Нугаһыш алдаа һаа, нуурынь тудахагүй хүн гээшэ гүб, — гээд, хоёрдохи годлёо табихадаа, ластиин хажуудахи һур һүрэшэтэр харбаба.
Тиихэдэнь хүнүүд хүхихын ехээр хүхижэ:
Барээ бара даа,
баатар мэргэн байнаш даа...
Тиин Василий Булавин найман годлиһоо дүрбэ тудаад, зоной дундуур хэнииешьеб хараашалан ябаба. ~~~ Өөрынгөө һайн нүхэр Баданиие бэдэрээ ёһотой.
— Тугаар гансаараа нуур тээшэ ошожо ябаа һэн, — гэжэ харюусаба.
Булавинай бэдэржэ ошоходо, Бадан нуурай эрьедэ жэжэхэн шүлуунуудые уһа уруу шэдэн, уруу дуруу юумэ һууба.
— Вася, мэдэнэ гүш?
Тэрэнээ бэдэржэ ошохом.
— Залмаяа бэдэржэ ошохомни гэнэ гүш, теэд хаана һынь мэдэнэ гүш?
Тэрэ дээрмэшэ Түшэгүүнэй эшээндэ хаалтатай байгаа ёһотой гэжэ тухайлнаб.
Мүнөөл сүлөөлжэ абаагүй хада тэрэ арьяатан урагшань абаашажа, худалдахадаа болохо.
— Теэд Түшэгүүнэй эшээндэ байгаашье хадань хайшан гэжэ сүлөөлхэ хүмши?
Зэр зэмсэгтэй хүнүүд үдэр һүнигүй хаража байһан байхал.
Намда туһалха хүнүүд байха гэжэ найданаб, — гэбэ.
Залмые хайшан гэжэ абарха тухай үнинһөө хойшо бодолоо табигшаб.
Шамда хэлэгшэ һэмнэйб, — гээд, Бадан өөрынгөө һанал бодолые үнэн нүхэртөө нюуса нөөсэгүй хөөрэжэ, хоюулан тэрэнииень зүбшэжэ, нуурай эрьедэ үни удаан һуубад.
Бүхэ барилдаан һур харбаан хоёрой һүүлээр моридой урилдаан эхилжэ, арбаад хараан газарһаа тобшын шэнээн хара точконууд мултараад, хойноо ухаа тооһо үлөөн, нааданай газар тээшэ шуумайлдаба.
Газарай тэнгһээ нааша болоходоо удаа дараагаар урда хойно оролсон, улам эли болон харагданад. ~~~ Нэгэ заахан зээрдэ морин түрүүлэн ябана.
Дээрэнь арбаад наһанай хүбүүн жолоогоо һула табижархёод, хоёр нариихан һухай ташуур хоёр ташаа уруунь залгаа забдагүй буулгана.
Хэдэн моритой шиираг залуу хүнүүд гүйгөөшэ моридые жолоодохоёо урилдаанай харгын хоёр тээ ошоод байһанаа, үшөөл түргэн дундаа удаа дараа ерэһэн гүйгөөшэдые хасардан гүйлгэлдэбэд.
Түрүүлжэ ерэһэн заахан зээрдые Тэхэ жолоодожо үрдингүй, аяар зоной захада шахуу хүсэжэ, жолооень арай шамай шүүрэбэ.
Зулагар нариихан бэетэй зээрдые Тэхэ хүтэлжэ, Головин Тураахи хоёрой урда ерээд, малгайгаа абажа, хоёр гартаа урдаа баряад, морин дээрэһээ:
Олон мори түрүүлжэ,
Улад зоной гайхал болоһон,
Шэн булад туруутай,
Шэгэдхэмэл мүнгэн һоёотой,
Шэнгэхэн утаһан дэлһэтэй,
Шэбшэгэрхэн загаһан нюргатай,
Наран далайда долги татан харайһан
Молор хүлэг — морин эрдэнимнай
Зээрдэ морин магтуулжа, солоёо дуудуулжа байһанаа мэдэһэндэл, толгойгоо занхар-занхар дохилзуулан, жэгдэхэн сагаан шүдэеэ харуулан харуулан заадана.
7
Түшэгүүлтэнэй шэбээлһэн хабшал хүнды саһатай байгшада орходоо бүришье һаа бартаа уйтан, хүн зоной хүлөө таташагүй болоһон шэнги.
Харанхы үглөөнһөө хойшо хара хирээнүүд хаагалалдан, иишэ тиишээ дээгүүрнь ниидэнэд. ~~~ Зүб ааб даа, улай бэдэржэ ябадаг муу ёротой шубууд ха юм. ~~~ Мүн һэе һэбхүүл хараашалһан элеэнүүд, мориндол адляар инсагаалалдан, лагерь дээгүүр эрьен тойрон элинэд.
Үбэлдөө жэн балай байдаг горхониинь мүнөө харьялан бурьялан, абяатайгаар урдана.
Хүнүүдынь забда сүлөөгүй өөдэ уруугаа ябуултанад, ямаршье юумэндэб тухашаранги хэбэртэй.
Зайн һэтэрхэй хүрин торгон тэрлиг нэмһэгээр үмдэнхэй, толгойдонь улхагар хара оройбшо малгай, гартань дэрбыһэн тугадай һүүл шэнги һэбюур. ~~~ Хойноһоонь нэгэ хяа дахан ябана. ~~~ Тиигэжэ лагерь соогуураа яһала түргэн ябатарынъ, нэгэ гэрэй саанаһаа Гомбо-Доржын угтан гаража ерэхэлээр:
— Зай, хуу бэлэн болоо гү? — гэжэ бадарганаар һураба.
Ашаа тэгнэжэ абаашаха арбан тэмээн, хилгэжэ абаашаха зуугаад морин бэлдээтэй, — гэжэ Гомбо-Доржо нилтагашан харюусаба.
— Тэрэ басага абаашахаб гээ һэмнэйб, хубсаһа хунар бэлэдхээ гүт? — гэжэ Түшэгүүн Гомбо-Доржын урдаһаа шэрүүнээр сэхэ харан асууба.
Энэ асуудалыень Гомбо-Доржо дуулахадаа, гансата заригад гэн, шэг шарайгаа хубилган алдабашье, хэбэр мэдүүлхэгүйе оролдоно.
— Үбшэн зандаал.
Хэбтэриһээ бодоногүй.
Танда шэргүүһэн болохол, — гэжэ харюусаба.
Гомбо-Доржо Залмада энэрхы сэдьхэлһээ инаг дуратай бэшэшье хадаа ямар нэгэ шунал таашаал түрэжэ, хайшан гэжэ тэрээндэ хаби хүрэхэ, халуухан хасарынь яажа эльбэхэм ааб гэжэ үдэрэй һанаан, һүниин зүүдэн болодог байгаа.
Залмые үдэшэ бүри байрадаа асараад, эхэнэр һайхан шарайень хаража, эелдэр уяхан бэеыень тэбэрижэ, бахаа ханахал.
Эгээл энэ үедэ, Гомбо-Доржыи абиртажа, үг-маг гэн байтар, тушаан боложо, эхэнэр хүнэй аалиханаар дуулаха абяан гэрнүүдэй саанаһаа дуулдахадал гэбэ.
Уулаяал дээхэнүүр харахадамни,
Уняартайл манан соо наран байна,
Ушарсан гансаяа һанахадамни,
Уулзахыншье аргагүй холо шэнги, —
Түшэгүүн һалхи һүриһэн тэмээн шэнги, дуунай гараһан зүг худар үлын, шүрдэгэр хара һахалаа эльбээд, Гомбо-Доржо тээшэ эрьежэ:
— Тэндэ тэрэ басаган дуулана гү? — гэн, хургаараа тиишэдэ зааба.
— Тиимэ, тэрэ басаган, — гэжэ харюусахаһаа бэшэ аргагүй байба.
— Ошоё! — гээд, Түшэгүүн дуунай дуулдаһан зүг тээшэ хяагаа дахуулан гэшхэлбэ. ~~~ Гомбо-Доржо дурата дурагүй хойноһоонь ябаба.
Хадаяал дээхэнүүр харахадамни,
Харанхы манан соо наран байна.
Түшэгүүн гэрэй үүдэндэ зогсод гээд, һорьботой нюураа һориилгон, хүйтөөр энеэбхилһээр, үүдэ нээжэ оробо.
Залма саашаа хараад, дуу дуулажа хэбтэһэнээ, гэнтэ иимэ олон хүнүүдэй орожо ерэхэдэ, айхын ехээр айжа, хэбтэридээ үндыгөөдхибэ.
Түшэгүүн эдишэ зууша маряаһан шэлүүһэн шэнгеэр гэтэн маряан, Залмада дүтэлбэ.
Гэбэшье галтай харахан нюдэниинь ялалзажа, дун сагаахан шүдэниинь халта харагдажа, ута хара гэзэгэнүүдынь үбсүү уруунь һанжаад байхадаа, зүүн зүгэй ямаршье сэбэр һайхан эхэнэрнүүдһээ дутахаар бэшээр тэдэндэ харагдаба.
— Иимэ гуа эмэгтэйе эндэ барижа байха дэмы, — гээд, Түшэгүүн мэхэтэйгээр аниб-шабхаг гэсэгээн, орлогшо тээшээ эрьежэ:
— Тиимэ бэзэ, Гомбо-Доржо? — гэбэ.
Теэдшье урин налгай байдалда дадаагүй, ходол хоро шара, уур сухал бусалгажа ябадаг хүн хадаа мүнөөшье хуурмаг энеэбхилэлгэнь гансата һалажа, шэг шарайнь хүйтэрөөдхибэ.
— Ши, үхин, удаан үбдэхэ гэжэ бодоо гүш?
Аяар гурба һара соо үргэлжэлхэ жэгтэй үбшэн гээшэб?
Эмшэндэ шамайе абаашаха болоо бэзэб, — гэбэ Түшэгүүн.
— Харгын ая даахагүй, хонхиишонхой ха юм, араг яһан.
Худалдажа абахыень нэгэ аргаар Тураахида мэдүүлээ хада дээрэ, — гэжэ Гомбо-Доржо дурадхаба.
Түшэгүүн шунахай нюдэеэ хултагад гүүлэн, зутар түргэн эрьежэ, хяагаа дахуулан, гаража ябашаба.
Хойто үдэрынь монгол дарханай гэртэ Мүнхэ хуурша оробо.
Гэр соонь хүхэ зүхэ, модо шулуун, зоргодоһон дүүрэн.
Баруун урда хаяадань зэбэтэй шэнэ годлинууд ябталаатай, мүн хоёр-гурбан эбдэрхэй номон хэбгэнэ.
Гуламтын зүүн тээ шорой хирэ болошоһон дагдагар һэеы дээрэ монгол дархан Мүнхэ хуурша хоёр зэргэлэн һуугаад, Мүнхэнь дарханай хэһэн шэнэхэн хуур дуугаргажа үзэнэ, дарханиинь годли хэхэ модо хутагаар зороно.
Тиигэжэ һуутараа монгол дархан гэнтэ:
— Тархяа залгиг, — гээд, модоёо хаяа уруу хаяжархиба.
— Амгалан суусан амитан зониие харбаха, дээрмэдэхынь тулада энээниие хиижэ байна шуу.
Эдэ золигуудые Галдан хаанай сэрэгээр даруулжа, алтан дэлхэй дээрээс оро бодогүй намнаха юм сэн, — гэжэ уурлаба.
— Мүнөөшни дүүнь ахатаяа дайлалдажа байха жэшээтэй иимэл һамарган саг болоо ха юм, — гэжэ Мүнхэ ажаглаба.
— Тиимэ даа, жэшээнь, манай Халхын хаан ваангууд өөсэд хоорондоо тулалдасаар байжа, хүсэеэ буураа юм шуу.
Би гэр бүлөөс тасаржа, энээниие ойлгодог болосон.
— Хэсүүл саг гээшэ даа! — гэжэ үбгэн хуурша һанаа алдаба.
— Энэ Түшэгүүн үсэгэлдэр үдэшэ хайшаа мордобо гээшэб, мэдэнэ гүт, дархан? — гэжэ һураба.
Дархан, хэн нэгэн орожо ерэнэ аа гү гэһэндэл, үүдэн тээшэ һэр-мэр хаража байгаад, шэбэнэхэ тооной дуугарба:
— Энэшни тонуул дээрмэ хиижэ олсон эд хүрэнгэеэ, адуу моридые абаад, нутагаа ябсан.
Энэ хөөрхы хүүхэниие абаад ябахань гэжэ ярилсасан, харин бурханай хайраар орхижо даа.
Мүнхэ хуурша һүлэмхи болонтоһон урин хонгор нюдэеэ ялалзуулан, ямар нэгэ юумэ асууһан гү, али зүбшэл эриһэн янзатайгаар дарханай налгай нюур уруу сэхэ харан һууба.
— Энэ хүүхэниие сүлөөлөө хада аятай үе болоо.
Сэрэгшэдынь мүнөө үсөөн.
Мүнхэ дархан тээшэ бүри дүтэлөөд: ~~~ — Тон зүб.
Тиихэдээ энэ үедэ добтолжо оробол зохид гэжэ Залмын нүхэр Баданда дуулгаха байна.
Тиихэһээ түрүүн Залматай уулзаха хэрэгтэй болоно, — гэжэ шэбэнэбэ.
— Энэшни барагтай хэрэг.
Шүнын тэнгээс хойшо манай хүн харуулда гараха байха.
Тиигээд энэ шүниндөө зугтааха хэрэгтэй.
Тиин тэдэ хоёрой арад зонойнгоо хуби заяан тухай хөөрэлдэһөөр, Залмые сүлөөлхэ хараа түсэб зохёоһоор байтар, хүхын дуунай охорхон һүни тэнгһээ үнгэржэ, үнэгэнэй харанхы дүтэлбэ.
— Һайн даа!— гэжэ дарханда баяр хүргөөд, Мүнхын һэмээхэн гэрһээ гарахада, һэрюухэн тунгалаг агаар аятайгаар нюур өөдэнь һэб-һаб гэбэ.
Гансал Залмын байдаг гэрэй тэрэ багта нэгэ харуулшан иишэ тиишээ аалихан алхалжа ябана.
Харуулшан Мүнхын хажуугаар үнгэрэлгэндөө гэрэй үүдэ уруу толгойгоороо зангаадхиба.
Мүнхэшье үльмы дээрээ сүмөөхэн ябажа, гэр уруу бурд орошобо.
Залма һэрюун хэбтэжэ байһанаа хүдэлхэдэл гэбэ.
— Ямар байнаш?
Залма Мүнхын хоолой хүрэһөөр танижа:
— Муу байнаб, Түшэгүүн намайе эндэһээ абаашахам гээ, — гэжэ шэшэргэнэһэн хоолойгоор дуугарба.
Мүнхэ хажуудань һуугаад, дээрэнь толгойгоо тонгойлгон:
— Бү гажара.
Мултаржа ошохо арга олдохо.
Би мэнэ гэһээр эндэһээ зугадажа, бүһэтэн зондоо дуулгахам.
Тиихэдэнь Залма үбгэнэй тэрлигэй хормойһоо даража:
— Мүнхэ баабай, Бадан хаана хаб? — гэжэ һураба.
Залма агшан зуура алтан бэһэлигээ хурганһаа абажа:
— Энээниие Баданда үгөөрэйгты.
Ами наһымни абархаяа мэдүүжэн! — гээд, Мүнхэ баабайда һарбайба.
Үбгэн хуурша тэрэнииень абажа, зүбшөөһэнэй тэмдэгтэ толгойгоо дохёод, дуугай гаража ошобо.
Мүнөөхил газартаа ябажа байһан харуулшан Мүнхые харахадаа, сэргэһээ уяатай байһан морин тээшэ абяагүйгөөр зангаба.
Мүнхэ мүн лэ абяагүйгөөр мориндо хүрэтэр ошоод, эрьен тойрон хараашалһан бэеэрээ һэмээхэн мордожо, харьялаа горхоной эрье зубшаһан зүргэ харгы уруу аалихан галгиһаар, харуулшанда дүтэлхэдөө, моринойнгоо шадал соо гүйлгэжэ мэдэбэ.
Иимэ юумэ болохо гэжэ һанаандаа оруулаагүй байһан харуулшан үбгэн хууршые тогтоожо шадангүй таһархадаа, тохигор эбэр урамаа үлеэжэ, айхабтар муухай оог хашхараа зэдэлүүлбэ.
Үүрээ онгилуулһан хорото шарануудтал, лагерь соо хүлгөөн, дүүеэн мэтэр боложо, иишэ тиишээ гүйлдэлгэн, мори хараяа барилган болобо.
Гомбо-Доржо тахигар һэлмэеэ далайнхай юумэ, хиирэһэн арьяатандал, нюдэ нюургүй гэрһээ гүйжэ гараад, хэнииешьеб бэдэржэ, лагерь соогуураа гүйбэ. ~~~ Тиигэжэ ябатараа өөрынгөө туһалагшатай гэнтэ ушаржа:
— Юун болооб, хэлэ түргэн! — гэжэ галзуу дошхоноор бадашаба.
— Үбгэн хуурша мори унаад тэрьелээ! — гэжэ тэрэнь мэгдүүгээр харюусаад, урдань сэхэ зогсобо.
Гомбо-Доржо тэһэрхэеэ һанатараа уурлан, туһалагшынгаа гэмтэй байһандал, тэрээндээ һэлмэеэ далагашуулжа байжа: ~~~ — Тэрэ золигые заабол эрьюулжэ баригты, үхэһэн амидышье хадань бусаагты! — гэжэ хашхарба.
8
Уданшьегүй моритой арбаад хүн Мүнхые намнажа, лагерьһаа гараба.
Гомбо-Доржын туһалагша, сэбэр залуу хүбүүн, түрүүлэн гүйлгэнэ.
Мүнхэ хадаа хүндые уруудан гүйлгэһөөр гүйлгөөд, шулуун хушуунай үзүүр тойрон гаража, ойдо орохо ёһотой байгаа.
Энээнииень тухайлһан түшэгүүнэйхид гансал өөһэдынгөө мэдэхэ байһан зүргэ харгыгаар шулуун хушууе тэмгэ дабахадаа, Мүнхын хараа бараанда орожо, морин дээгүүр харбажа ябаад, хойноһоонь мориной шадалаар намнажа оробод.
Түмэр зэбэтэй һомонууд үбгэн хууршын хоёр тээгүүр хииганалдан, дүтүүршье, холууршье залгаа забдагүй тооһо шорой үрхирүүлэн буунад.
Мүнхэ моринойнгоо дэлһэндэ няалдан үгсыгөөд, мориёо баадхан, шаб-шуб ташуурдахынгаа забһарта: «Хүсэгдэшэгүй хүлэг эрдэнимни, амиием абарыш даа.
Хайратай Залма басаганай хуби заяан шамһаал болохонь!
Шамдыш даа, шамдыш, ойдо орохо дүтэлөөбди!» — гэжэ байжа шэхэндэнь үгэлнэ.
Одоошье хүртэшэгүй ой хүбшын заха боложо, үбгэн хуурша гүн хударынь нилээн гүйлгэд гээд, үргэлжэдөө сагдуул нарһа, хасуури ургашаһан бүтүү шэдхэ уруу шургажа, хажуу тээшээ хадууран, холохон ошоод, мориёо байлгаба.
Намнагшад ой уруу ороод, Мүнхын хараа бараа алдаһандаа, хайшаашье ошоһыень ойлгожо ядан, бултадаа моридойнгоо ама татажа, шагнаархан зогсобод.
Тиигэжэ байтарынь, гэнтэ хаанашьеб, ой соо хуурай гэшүүһэ мүшэрэй тас-няс гэхэ, юунэйшьеб гүйхэ абяан дуулдахадал гэбэ. ~~~ Хүнүүдэй абяа анир абаад, мэгдэжэ тэрьедэһэн ан гүрөөл байгаа ёһотой.
Гэбэшье үбгэниие намнажа ябагшад тэрэ абяа абахалаараа, бултадаа тиишэдэ ойн гүн худар дабхибад.
Мүнхэ үбгэн һанаагаа амаржа, сээжэ дүүрэн амилаад, моринһоо буужа, шэнгэрһэн дээрэ дабшалан һууба.
Һүүлдэнь һууриһаа бодожо, моринойнгоо хажууда ошоод:
— Бэрхэш даа, үбгэн хууршын алтан амииень абарбаш.
Хүлэг морин хүнэй нүхэр, хүдэр номон зоригой нүхэр гэдэг энэл даа.
Теэд шимнишье баһал манай буряад нютагта түрэһэн унаган гээшэш, — гэжэ байжа хүзүүень эльбээд, яаралгүйгөөр мордожо, дээрмэшэдэй ошоһонһоо буруу тээшээ зүйр нарһан ой соогуур галгюулан арилба.
Дээрмэшэд Мүнхые нэхэжэ, ой соогуур шүүрдэн ябаад, аяар үдэ үнгэрһэн хойно шанга шангаар хараалдаһаар ойһоо гарабад.
Удамаршань ойн захада дүрөө дээрээ зогсожо, нюдэеэ ониилгон, тушаа урдаа нэмжыһэн гол газар өөдэ шэртэн хараба.
Голой хоёр бэеэр нарһан ойтой хаданууд.
Бага сага шугы бургааһатай, билтарма дүүрэн уһатай горхон могойдол годи-бэди гулгана.
Холо, голой зүүн бэедэ, ойдо дүтэшэг хэдэн һэеы гэр зэрэлгээн соо үндэр набтар болон харагдана. ~~~ Газаань эмээлтэй морид уяатай.
Харанхы үглөөнһөө хойшо хара хүбшын оёороор тэнээд, бэдэрһэнээ олоогүйдөө, зууһанаа хазаагүйдөө хоролхоһон дээрмэшэд амгалан һууһан арад зондо хоро шараяа гаргаха гэжэ бодоо ёһотой.
Ударидагшань морин дээрэһээ ташуураараа хүндые өөдэ заажа байжа дуугараад, мориёо тиишэнь залаба.
Бэшэниинь хойноһоонь даб гэлдэбэ.
Энэ үедэ хориин арбан нэгэн эсэгэнэрэй шүтэдэг Балта-аба гэдэг заарин бөө дээрмэшэдэй харагша хотондо Ойхон-ноёниие тахижа байһан юм.
Дундахи гэртэнь гал түлеэтэй. ~~~ Тулга дээрэхи томо шэрэм тогоон соо обогор бүхэли мяхан бусалжа, хоймор талаар ута гэзэгэтэй бүһэтэн һуужа, гуламтын зүүгээр ба үүдэн тээгүүр тоорсог малгайнуудые толгойдоо табинхай эхэнэрнүүд һүгэдэжэ, галай баруун тээ Балта-аба, жараад наһанай хүдэр улаан хүн, хэсэеэ сохижо байгаад, нэгэ янзын аялгаар онго тэнгэриеэ дурдан бөөлэжэ байгаа юм.
Хажуудахи хуушан гэрэй газаа Залмын эхэ эсэгэ хоёр уруу дуруу юумэд зогсоно.
Магнайдаа гүнзэгы хоёр уршалаатай, табяад гара наһанай Жарантай һамганайнгаа борхигор хара гараараа нюдэеэ аршажа байгаад, һанаа алдан, зальбарха шэбэнэхые дурата дурагүй шагнана.
— Хайран үри бэемни, амиды мэндэ гээшэ гү!
Заяаша тэнгэримни, ганса басагыемни абаржа, гэр бараандань бусаагыш, — гэжэ һамганайнгаа эльгэеэ хүмэрихэдэ, Жарантай мүн лэ уяржа, наһанайнгаа нүхэрые хайрлангяар аргадан хэлэнэ:
— Хүгшэн, уй хай, уһа нюдэн боложо, бэеэ дэмыдэ бү зобоо! ~~~ Энээгээрээ хэндэшье туһа хэхэгүйш.
Хүлдүүрээр ошоһон хүн бусахагүй, хүлөөрөө ошоһон хүн бусаха гэдэг юм.
Урзанда Халха Монголоор ябахадаа, нэгэ ламатай хөөрэлдөө һэм.
Манай бөөдэл адли мэдэлшэ мэргэшэ юм.
«Үйлын үри, оршолон гэжэ байдаг юм. ~~~ Хүнэй энэ наһанай ябадал урда түрэлдөө хэһэн үйлэ үриһөө болодог юм» гэжэ тэрэ лама хэлээ һэн.
Манай басаган Залма, бидэ эхэ эсэгэ хоёрыньшье иимэл үйлэ хубитай байгаа гээшэбди.
Мүнөө Ойхон-ноён тэнгэридээ зальбарха, арад зонойнгоо туһаламжада найдахаһаа бэшэ арга үгы.
— Та Бадантай хөөрэлдөөгүй һэн гүт? — гэжэ Мухаан үбгэнһөө асууба.
— Залмые дээрмэшэдэй барижа абаашаһан тэрэ тодхорто һүниһөө хойшо Бадантай хоёр дахин уулзааб.
Үдын байшанда үбшэн хэбтэхэдэнь уулзахадаа, мүртэй хөөрэлдэжэ шадаагүйб.
Ухаатайл хүбүүн даа...
— Тураахиин хүбүүн гээшэ ааб даа.
Һайнһаа һалбар, мууһаа шонхор гэгшэ гүбэ, — гэжэ һамганиинь дэмжэбэ.
— Намайе түрэһэн эсэгэеэ шэнгеэр Бадан хайрлажа, ехээр һанаа үнөөн боложо, дэмыдэ бэеэ бү зобоогты.
Дээрмэшэдэй һабарһаа Залмые сүлөөлжэ хэзээшье шадахабди.
— Ороноймни тэнгэринэр басагыемни үршөөжэ, дайсанай һабарһаа сүлөөлэлсэг лэ!
Тиихэдэнь Балта-аба хэсэеэ нэрэ һурагүй хонгир-жэнгир гүүлэн, хүл дээрээ бодошоод:
Байгал далай һуудалтай,
Бархан үндэр буудалтай
Баян улаан одон,
Баатар Ойхон-ноён,
Улад зониим үршөөгыш,
Удаан жаргал заяагыш,
Уужам дайдым ундалуулыш,
Унага даагым даланнуулыш ..
— ~~~ гэжэ байжа түлэг дундаа нэрьежэ, залуухан Абжаа-удаган хара бүдөөр нюур өөдэнь һэбижэ байба.
Эгээл энэ үедэ һэлмэнүүдээ далайһан дээрмэшэд хүн зониие һүрдөөхэ айлгахын тулада оог хуугай табилдан, хахир муухайгаар эшхэрэлдэн, пишэгэрхэй тэшэгэрхэй гүйлгэлдэжэ ерэбэ.
Хэдэн томо хара нохойнууд бардаасатай шангаар хусалдан угтабашье, аминдаа хайратай амитад хадаа аһаха зуухаяа зүрхэлэнгүй, тээ дүлүүхэн гүйлдэн, ээрэжэ эрхиржэ байжа хусанад.
Мэдээ ухаа алдаһан хүнүүд гэрһээ гүйлдэн гараад, яаха хээхэеэ ойлгожо ядан, иишэ тиишээ гүйлдэбэд, ори дуу табилдабад.
Иигэжэ дээрээ ортоһондоо бахардаһан, мэгдэһэн хүнүүдые дээрмэшэд морин дээгүүр ташуурдан, өөдэ уруунь намнад гээд, бултадаа моридһоо һүрэлдэн бууһан бэеэрээ, һэлмэнүүдээ гартаа адхаһан шэгтээ, удамаршань дахуулан, дундахи һэеы гэртэ оробод.
Балта-аба дайда дэлхэйн урбалдажашье байгаа һаа мэдэхэеэ болинхой юумэ бүхы бэе махабууд, һанал сэдьхэлээрээ бөөгэйнгөө эди шэдидэ шүгнэшоод, хоёр жабжаараа сагаан хөөһэ буран, арад зонойнгоо дайсад һүүлтэ шоно, ургата хулгайшан, хариин хаядаһан этэгээдые үлдэжэ, онгоёо оруулан байба:
Хари газарай хаядаһан —
Хара муухай дотортон,
Хожом гэжэ һанангүй,
Хойшолонгүй тонилогтон!...
— Харыт энээнээ, һүрхэй юм! — гэжэ удамаршань ташуураараа заан, хүйтөөр миһэд гэбэ.
Тиихэдэнь дээрмэшэдэй нэгэн, удамаршынгаа баруун гар талада зогсожо байһан залуушаг хүн, зүүн урда хаяада байһан тарагтай модон хүнэг абажа, саашаа хараад бөөлэжэ байһан Балта-абын тархида зутар шадамараар углажархиба.
Юуншье болоһыень хүсэд ойлгоогүй бөөгэй тэнсүүриеэ оложо ядан, хүл дээрээ ээл-тээл гэһээр байтар, дээрмэшэдэй нэгэн һэлмээрээ гэдэһыень хүү хадхажархиба.
Бөөшье зүүн гарһаа хэсэеэ алдаад, дайнай газарта шархатаһан сэрэгшэдэл, дороо унашаба.
Сэрэгшэдынь юу хэхэеэ хүрэһөөр ойлгожо, гуламта дээрэхи тогоо хэлтылгэн, бурма уруу шүлыень адхаба.
Тиихэдэнь гэр соо үнэһэ бурма үрхирөөд, хёрбоһо хэншүү гутаба.
Үглөөнһөө хойшо үлэн хооһон ябаһан дээрмэшэд болоһон мяханай үнэр абахалаараа ама шүдөө тамшаан, монсогор монсогор мяхануудые тогоон сооһоо абажа, зулгаажа эдижэ оробод.
Хэдэн минута үнгэрхэлөөр, мүнөөхи амгалан һууһан бүмбэгэрхэн һэеы гэрнүүдэй һууриһаа хара утаан бааяжа, хаа-яа гал дүлэн мушхаран соробхилжо, хамар хордохоомо хёрбоһо хэншүүгэй үнэр гутажа байгаа һэн.
9
Бадан ород хэлэндэ бэрхэ болохын тулада урдынхидаал адли Үдын байшанда байдагшье хадаа хирэ хирэ гэртээ ерэдэг һэн.
Хүбүүнэйнгээ Залмада дуратайе, тэрэнэйнгээ түлөө бүлхитэжэ, зүрхэ сэдьхэлээ хүмэрижэ ябаһыень үбгэн Тураахи мэдэдэгшье хадаа энээн тухай хахадшье үгэ хэлэдэггүй, үнгэрхэдөө хэбэршье мэдүүлдэггүй байгаа. ~~~ Тиибэшье шэг шарай алдахаһаа гадна үгэ хүүр үсөөнтэй, һүлэр юм шэнги болоһон хүбүүгээ хайрладаг бэлэй.
Эхэнь хүбүүнэйнгээ барагар зүһэ шарай харахадаа: «Тэрэ хараалта дээрмэшэд хүбүүнэймни зүрхэ жүлдэ гэмтээжэ, һүр һүлдыень доройтуулаа ёһотой», — гэжэ һанаа үнөөн болодог байбашье, үбгэндөө энээнээ хэлэдэггүй байба.
Гэбэшье үбгэн Тураахи эхэнэр хүнэй эльгэ нимгэнтэйе хэнһээшье үлүүгээр мэдэхэ байһан хадаа хүгшэнөө мүн лэ хайрладаг һэн.
Нэгэтэ Баданай Үдын байшан мордолгон дээрээ эсэгэдээ ороходонь, тэрэнь гүн бодолдо абтанхай хэбэртэй, доошоо харан һууба.
Тиихэдэнь эсэгэнь һаял анхаржа, хүбүүн тээшээ галтай сэсэн нюдэеэ залажа:
— Эхынгээ шамда һанаагаа зобожо, үргэһэ нойр алдажа, үл хоолһоо гаража байхыень мэдэнэ гүш даа?
— Үхэтэр үри бэе гэжэ наһатай болоһон эхэшни сэдьхэлээ гутажа, бэеэ зобоожо байна.
Ши тэрээнтэеэ зохидоор хөөрэлдэжэ, һанаа сэдьхэлынь тэгшэлхые оролдо.
Би эхыешни ерүүлһүү, — гээд, эсэгэнь гаража ошобо.
Нэгэ хэды болоһон хойно эхэнь һалирһаар, уухилһаар орожо ерээд, үүдэндэ зогсобо.
Бадан һууриһаа шамдуун бодожо, эхынгээ хажууда ошоод, үтэлһэн борхигор гарһаань хүтэлжэ: ~~~ — Эжы, эндэ хибэс дээрэ һуугты, — гэбэ.
— Байза, хүбүүн, эсэгэшни орожо ерэхэ, — гэжэ эхэнь хэлээд, түбэгшөөнгеэр үүдэн тээшэ хараба.
Баданай эхэ үбгэнһөө, ноён Тураахиһаа, ехээр айдаг, гайхадаг байһан юм, зүгөөр тэрэнь добо шарлуулжа һууһан саг үе соогоо һамгандаа нэгэшье шэрүүн үгэ хэлээгүй, хургааршье занаагүй юм.
Заримдаа хэн нэгэндэ сухалаа хүрэһэндэл гү, али ямар нэгэ түгшүүритэй бодол мухарюулһандал, хонон үнжэн дуугархаяа болишоод байдаг һэн.
Тиихэдэнь һамганиинь һанаагаа зобожо, бүтүү айдаһаа хүрэн, иигэжэ байнхаар намайе сохёо наншаа һаань дээрэ һэн ха гэжэ дотороо шэбшэн, баһал үгэ дуугүй байдаг бэлэй.
Бадан энээнииень мэдээд: ~~~ — Үгы, аба орожо ерэхэгүй, һуугты, эжы, — гэжэ хүтэлэн абаашажа, хоюулан жабдан дээрэ зэргэлэн һуубад — Эжы, та һүүлэй үедэ юундэ иимэ уруу дуруу ябана гээшэбта даа?
— Мэдэнэгүйлби, хүбүүн, юундэ уруу дуруу болохо һэнбиб, — гээд, эхэнь хуурмагаар миһэд гэбэ.
— Тиигэнэлби даа, хүбүүн, эхын зүрхэн үридөө юм шуу, — гэжэ эхэнь уйлаганан хэлээд, хатангир заахан гараараа Баданай батажаһан гарые эльбэн байжа:
— Тэрэ ёро муута дээрмэшэд зүрхэ жүлдыешни гэмтээжэрхёо бэшэ аа гү гэжэ айнаб, — гэбэ.
Элүүрһээл элүүрби...
Зүгөөр зүрхэ сэдьхэлни гунигтай...
— Тухайлнаб тиигэжэ.
Жарантайн басаганда дуратайш...
Түрэһэн эхэ гээшэш үри бэеынгээ хүсэл эрмэлзэлые эльгэ зүрхөөрөө мэдэдэг юм шуу.
Эсэгэшни түрүүндээ дурагүй һааб даа, харин мүнөө Залматай гэрлэхыетнай зүбшөөхэ байха.
Теэд энээн тухайдаа өөрөө хэзээшье хэлэхэгүй, зангынь мэдэнэ ха юмши, — гэжэ эхэнь һанаһанаа хэлэбэ.
— Тиимэньшье тиимэ, эжы, зүгөөр та нэгэ юумэ мэдэнэгүй хат: Залмые мүнөө хүрэтэр түшэгүүнтэн баряанда байлгана бшуу, үшөө хаанашье байлгаһаниинь мэдэгдэнэгүй, али ами наһынь хорлоо юм гү...
— Эндэ өөрөөл зэмэтэйб гэжэ бодоноб.
Тэрэ харалган үдэр Залмые бил жэрбэдэжэ, хоюулан адуундаа гараһан юмди.
Хүдэр шэлдэг хүнүүдээ эмхидхэжэ, хүсөөр сүлөөлхэ ушартайб.
Баданай Үдын байшан хүрэжэ ерээд, острогой хашаа соо Василий Булавинтай уулзажа, һаял хөөрэлдэжэ эхилэн байтарынь, хашаагай үүдэндэ Мүнхэ баабайн моринһоо буужа байхань харагдаба.
Бадан тэрэниие угтан ошоод:
— Хаанаһаа ерэбэ гээшэбта, Мүнхэ баабай?
Эшээнһээ һая гараба гээшэ гүү? — гэжэ хошоннон асууба.
— Нээрээшье, эшээнһээ гарааб.
Хоёр хүлтэй баабгайнуудай байдаг эшээнһээ гэхэдэ болохо.
— Залма тэндэ баряанда байна.
Энэ бэһэлигээ шамда эльгээгээ, — гээд, үбэрһөө бэһэлигыень гаргажа, Баданда һарбайба.
— Ами наһамни шамһаал дулдыдаха болоод байна гэжэ захина.
Бадан хоолойгоо татан, сээжынгээ оёорһоо һанаа алдажа, шэшэргэнэһэн гараараа бэһэлигынь абаха зуураа, зүрхэ сэдьхэлэйнгээ доһолоое намдуулхые оролдон:
— Хэлэгты, Мүнхэ баабай, ямар байнаб, Залма? — гэбэ.
— Мүнөөл Залмые сүлөөлөө хада таарамжатай үе байна.
Эндэнь манай нүхэд хүнүүд бии.
— Та эндээ хүлеэжэ байгаарайгты! ~~~ Сагтаа ерэхэб! — гэжэ үбгэн хууршада хэлэжэрхёод, өөрөө дали жэгүүр ургаһандал солбоноор приказчигай конторо уруу гүйшэбэ.
Тиихэдэнь хаража байһан Булавин ямар нэгэ хойшолуулшагүй ушар болоо гэжэ шэг шарайгаарнь мэдээд, Баданай хойноһоо ошобо.
Тиин Баданай юухэ юугүй контородо орожо ерэхэдэ, приказчик ноён Николай Овчинников бүшэмэг нидхэтэй хүмэдхэеэ атирууланхай, һүрөөтэй юумэ һууба.
Малгайнуудаа һугадаа хабшууланхай хоёр буряад наанань зогсоно.
Энэ гурбан булгааршни алба татабарииеш анзатайнь бүглэхэеэ абабаб, — гэжэ бохинон байгша буряад үбгэндэ хэлээд, тэндэһээ булганай арһануудые абажа, голонгёор һэгсэрбэ.
— Теэдшье эдэшни үнэ сэн хүрэхэгүй бөөнги муутай, яяр харза арһанууд байна.
Албыешни оруулхын тулада эдэнииеш һанда абабаб гэнэ бшууб, — гээд, Овчинников гурбан булгыень саанаа хаяжархиба.
Хуули хууляараа! — гэжэ Шоно гэнтэ хүндэлдэн, үбгэниие бадашаба.
Мүнөө хүрэтэр абяагүй зогсожо байһан нүгөө буряадынь баһал доро унажа:
— Минии арһануудта бараа табиит даа! — гэжэ зүрхэ алдангяар дуугарба.
— Юунэй арһанууд бэлэй?
Баһал бирагүй зөөри.
Минии хүбүүн иимэ үнэгэдые сайн бусалха зуура баряад ерэгшэ даа.
Теэд асараа хадатнай абаха болоо бэзэб, — гэн, гурбан аршам хүрин бүд хаяжа үгөөд:
Хоёр буряад яаха хээхэеэ ойлгожо ядан, хооһон тугал туламуудаа баряад, доро дороо зогсон байтараа, нэгэниинь, үнэгэнэй арһа асарагшань:
— Нохой жэрхэхэгүй, ноён бүхэхэгүй гэдэг энэл ха юм даа... — гээд, үүдэн тээшэ шэглэбэ.
Тиихэдэнь Бадан урдаһаань угтажа:
Яахадаа эдэнэй булга, үнэгыень буляабат! — гэжэ хашхарба.
— Шамда ямар хэрэг бэ, золиг!
Би эндэ эзэнби! — гэжэ харааба.
— Аа, тиимэ бы!
Эгээл энэ үедэ амидашанхай гурбан буряад бушуу түргэн гэртэ орожо ерээд, тэдэнэй нэгэниинь, Залмын эсэгэ Жарантай, гэр соо бэшэ хэдэй байһые мүртэй обёоронгүй, приказчик Овчинниковай урда сэхэ ошоһон бэеэрээ олон табан үгэ дуугарба.
— Энэ юун гэнэб? — гэжэ Овчинников Баданда хандаба.
— Түшэгүүнэй дээрмэшэд амар заяа үзүүлхэеэ болёо.
Шонын хүндыдэ Ойхон-ноёниие зоной тахижа байха үедэ добтолжо ороод, Балта-абатайгаар һэеы гэрнүүдые галдажархёо гэнэ, — гэжэ Бадан оршуулба.
Тэдэ дээрмэшэдэй добтолгоһоо абарыт гэжэ гуйна.
— Головин эндэ үгы, Сэлэнгын байшан ошонхой гэжэ хэлэ.
Харин би эдэндэ юугээршье туһалжа шадахагүйб.
— Би танай хэлэмэршэ бэшэб. ~~~ Өөрөө хэлэжэ ойлгуулха һаа ойлгуулагты.
Албата зоноо абарха аршалхагүйб гэжэ байхадатнай манда аягүй байна, — гэжэ Бадан уур хилэнһээ арай шамай бэеэ барин хэлэбэ.
— Та албата зонһоо үнэтэй ангай арһа абахадаа бэрхэ аад, харин тэдэнэйнгээ хашалан зоболондо ороод байхада туһалхаяа, аршалха абархаяа арсана ха юмта, — гэжэ Булавии эрэлхэг дорюунаар хэлэбэ.
Эдэ зэрлигүүдэй түлөө тархияа табиһанай хэрэг намда огто байхагүй.
Өөһэдөө хоймог худхаа хадаа тэрэнээ өөһэдөө халбагадаг лэ!
Ябая! — гээд, буряадуудые дахуулан гараба.
Василий Булавин тэдэнэй хойноһоо: ~~~ — Байзагты! — гэжэ ооглобо.
— Би таанадаар ошохоб!
— Хайшаа мүнөө ошохобибди? — гэжэ Булавин һурана.
— Түшэгүүнэй үүргэ сэхэ ошожо, үй бута дэлдээд, Залмые сүлөөлхэ ёһотойбди.
— Мүнхэ хуурша газаршалжа абаашаха.
Харин мэнэ һаяхан газаа хаюулһан Шоно хэрэлсы доро хэбтээд, Бадан Булавин хоёрой иигэжэ хөөрэлдэхые анхаралтайгаар шагнажа байгаа һэн.
10
Бадан түрүүтэй арбаад моритой хүнүүдэй Шонын хүнды хүрэжэ ерэхэдэ, орохо наран уулын оройдо урга тулама болоод байба.
Мүнөөхи саг бусын аюулда дайрагдаһан хотон айлай һэеы гэрнүүд хуу шатажа дууһаад, һууридань борсо-сорсо юу хээн үшөөл ууяжа, ямар нэгэ нуранги үнэр хамар сорьён, һэб-һаб гэһэн һэбшээндэ үнэһэ шандаруу үрхирэн байба.
Тэрээгүүр энэ тэрэ юумэ шэншэлжэ, унхидажа ябаһан хоёр хара нохой һарха-барха моритой хүнүүдые харахадаа, айһан нохой арбан хоногто хусадаг гэдэгээр һүүлнүүдээ хабшан, тээ холо ошоод, улилдан хусанад.
Гансал һаншаг сагаан гурба-дүрбэн хүгшэд зүлгэ ногоон дээрэ һэхэрэн һуугаад, үйһэн түйсэтэй тараг дүрбэн зүг, найман хизаар тээшэ сасажа, Балта-абынгаа заяае Ойхоной олон ноёдто үдэшэжэ байба.
Тэдэнэй дунда Залмын эхые Бадан танихадаа, эзэлүүдгүй моринһоо һүрэн буужа, хажуудань ошобо.
Уйдхар гасалангһаа уйлажа һалахагүйбди, — гэжэ аргадаба.
— Бидэ Залмые сүлөөлжэ асархабди.
Теэд бэшэ хүнүүд, бүһэтэн хаана гээшэб?
— Тэндэ, ой соо, — гэжэ хүгшэн заагаад, уужынгаа хормойн шэгшэгээр нюдэеэ аршаба.
— Үндэр тэнгэридээ үршөөгдэжэ ябыш даа, хүбүүмни.
Хамар амаа адхад гэжэ, харгын далан харад гэжэ ябаха юм! — гэжэ хүгшэн захиба.
— Тэхэ абга!
Моритой хүнүүд гүйлгэлдэжэ ябана!— гэжэ мэгдүүгээр хашхарһан байгаа.
Тиихэдэнь ой соо хоргодожо байһан Тэхэ түрүүтэй хэдэн бүһэтэн, бүһэгүйшүүл болон үхибүүд абяа аниргүй болон, баһа ямар хэмэр хүнүүдынь дабхилдаа юм гэжэ айһандаа, зүрхэнүүдээ түг-түг сохилуулан, бүтүү шэдхын оёорһоо адаглан хаража һууһан юм.
— Энэ Бадан лэ! — гэжэ баяртайгаар дуугараа һэн.
Хорые хороор харюулха, хоротониие хутагаар дараха саг ерээ.
Бадан мүнөө урдын гэнэн хонгор, гүлмэр залуу хүбүүн бэшэ, харин һодоёо хүсэһэн бүргэдтэл, хүдэр томо бэетэй, хүсэл зориг түгэлдэр эрын эрхим эрэ болонхой юумэ, зориг тэмсэл хоёроор зол жаргал олдодог юм гэжэ нютагайхидаа найдамтайгаар уряалжа байба.
— Зүб!
Иигэжэ гэр бараагаа галдуулшоод, ойн оёорто бэгсэргэнүүд шэнги хорожо һуухамнай юун гээшэб!
Бабажа баатараймнай үгышье хада Бадан бидэнээ дахуулаг лэ!
Мүнхэ баабай дээрмэшэдэй үүртэ бидэниие газаршалжа абаашаха, — гээд, түрүүлэн ябаадхёо һэн.
Түшэгүүнэй үргөө соо Гомбо-Доржо нэгэ гартаа домботой архи, нүгөө гартаа хитад басагадай зурагтай шаазан аяга баринхай хүл дээрээ ээл-тээл зогсоно.
Юушьеб хэлэхэ гээд, үгэеэ холбожо ядан, аягатай архияа адхажа байгаад, Залмада дүтэлхые оролдоно.
Залма ханада няалдашоод, уралаа халта шэшэргэнүүлэн, сабшалаагүй нюдөөр һогтуу дээрмэшэниие айнгяар харана.
Энэ хирэндэ ямар нэгэ түгшүүритэ ушар болоһоной дохёо татажа, уншарагтай утаар урамдаха газааһаа дуулдаба.
Гомбо-Доржо залд гэн, һогтуунь гансата гарашаһандал болоод, үүдэн тээшээ шамдуун ошожо, харуулшанаа ооглобо.
Залма энэ һамбаанда ханада үлгөөтэй байһан кинжал хутага саб шүүрэн абаад, тэрлигэйнгээ хормой доро нюуба.
Уданшьегүй Гомбо-Доржын туһалагша, мүнөөхи Шонын хүндыдэ гэрнүүдые галдагша залуу хүбүүн харуулшан хоёр газааһаа орожо ерээд:
— Манай тагнуулшан Шоно ерээ.
Зэр зэбсэгтэй буряадууд маниие дайлахаяа ерэжэ ябана гэнэ.
Тураахи Табанай хүбүүн дахуулжа асараа ха, — гэжэ туһалагшань дуулгаба.
Мэтэр угтажа, хамарнуудынь булга, хүлнүүдынь хухара сохихо хэрэгтэй! — гэжэ Гомбо-Доржо хараагаад, һэлмэеэ абаһан бэеэрээ харуулшан тээшээ эрьебэ.
— Абааша энээниие байдаг гэртэнь, тиигээд хаража бай!
Гомбо-Доржо туһалагша хоёрой үргөөһөө гүйлдэжэ гарахада, һарын сиидэгэр толон доро Шоно зогсожо, асарһан шухала һониноо Гомбо-Доржодо дуулгахаяа бэлдэн, энээнэйнгээ түлөө магтаал шанда хүртэхэ аабзаб гэжэ баяртай байба.
Баданай отряд хадын саада ташаланда моридоо орхёод, мүнөөхи Мүнхэ хууршые эрьюулхэдээ түшэгүүнэйхидэй тэмгэ гүйлгэлдэжэ гарагша зүргөөр һэмээхэн ерэжэ, харьялһан горхоной зүүн бэеын һөөгүүд соо хороод, аятай хаһа хүлеэн, гэтэжэ хэбтэһэн байгаа.
Тиихэдэнь Баданай отрядай хэншье тэдэниие обёоронгүй, хооһорһон лагерь тээшэ шортоо хаража, Шоные иимэ булай хобуушан байгаа юм гэжэ хэншье ой ухаандаа оруулангүй хэбтээ бшуу.
Гомбо-Доржын командалһан бүлэг һэлмэнүүдээ бэлдэн баряад, Баданай отрядта бүри дүтэ хүрэжэ ерэһэн байгаа.
Тиигээд буряадуудай тон абяа шэмээгүй байһан дээрэһээ сохом хаагуур хэбтэһыень ойлгожо ядан байбад.
Монгол дархан энэ үедэ һөөгүүдэй дундуур Баданай отрядта мүлхижэ ерээд, Булавинай хамсыһаа татажа, гэдэргэнь зааба.
Нарбагар үүлэнэй саанаһаа гараһан һарын гэрэлдэ бүри дүтэхэн мүлхижэ ябаһан түшэгүүнэйхидые Булавин хараад, хажуудаа хэбтэһэн Баданда:
— Дайсан ара талаһаамнай!— гэжэ шэбэнэбэ.
Бадан гэдэргээ эрьен, ташуур буугаараа буудаад:
— Дайсанай урдаһаа — гэжэ хашхаран, хүл дээрээ бодоодхибо. ~~~ Баданай отрядай арбаад гаран хүн нюдэ сабшаха зуура бодожо, мадага, гулдануудаа далайлдан, дайсанай урдаһаа оробод.
Тэдэнээр монгол дархан ниилэжэ, тахигар һэлмэ һарын гэрэлдэ ялалзуулан, урагшаа шуумайба.
Бадан Булавин хоёр ташуур буунуудаараа хэды хэды буудабад.
Түшэгүүнэйхидшье мүн лэ оог хуугай табилдан, һэлмэ жадаар урдаһаань угтажа, горхоной эрьедэ хоёр отряд мүргэлдөөд, гайтай ехэ гар тулалдаан эхилшэбэ.
Али али талаһаа унана, бодонод.
Тэхын мантан гулдада дайралдаһан дайсан оборготон гү, али үхэн унана.
Томо үхэр шулуун дээрэ гараад, Баданай ташуур буугаараа буудаһаар байтар даринь дууһашоо.
Энэ үедэ шулуунайнь бооридо Мүнхэ хуурша Түшэгүүнэй нэгэнтэй хам оролсожо, хоюулан газарта унашоод, тэн тэреэн носолдоно.
Бадан хэрэггүй болоһон ташуур буугаа бүһэндөө хабшуулжархёод, һэлмээ далайн, шулуун дээрэһээ һүрэжэ бууһан бэеэрээ Мүнхэ хууршые бахалуурдахаяа забдажа байһан дээрмэшэнэй нюрга уруу һэлмээрээ хадхажархиба.
Мүнхэ хуурша түргэн бодоод, тэдэнэй нүгөө талаһаа дүтэлжэ ябаһан дайсанай хоёрдохи отряд тээшэ гараараа зааба.
— Та Вася хоёр энэ һамбаанда ошожо, Залмые сүлөөлэгты.
Бидэнэр эдэниие эндэ һамааруулжа үзэебди, — гэжэ хэлэбэ.
Мүнхэ газарта хэбтэһэн дайсанай һэлмэ абаад, Булавинай тулалдажа байһан хоёр дээрмэшэдэй нэгэнэй араһаа толгой уруунь бии шадалаараа сабшажархиба.
Тиин Мүнхэ Баданай захиралтые Булавинда дамжуулаад, хоюулан һөөгүүдэй оёороор далда орошобод.
Бадан хоёр хүнииень шархатуулжа үрдеэд, саашань юушье хэхэ аргагүй байба. ~~~ Харин түшэгүүнэйхид тураг ан унагааһан ангуушадтал, бултаараа хүхижэ энеэлдэжэ байгаад, тушаа бүреэ үдьхэлэн сохин, хүл гарыень хүлибэд.
11
Булавин Мүнхэ хоёрой гэрнүүдээр далдалан мүлхиһөөр, маряаһаар, Залмын хаалтатай байдаг гэрэй хаяада хүрэжэ ерэхэдэ, ута жадануудые бариһан хоёр таарамжатай хаһа хүлеэжэ, харанхыда хэбтэбэд.
Уданшьегүй лагериин захада огсом огсомоор урамдаха, хүнүүдэй шанга шангаар дуугаралдаха дуулдахадань, харуулшадай нэгэн шагнаархад гээд, нүгөөдэдөө юушьеб хэлэһэн бэеэрээ харанхы уруу ябашаба.
Булавин һэмээхэн хүл дээрээ бодожо, ташаадахи һэлмэеэ заһаад, ямар нэгэ ан гүрөөһэндэ һүрэжэ буухаяа байһан барас шэнгеэр бэеэ хуряан зогсобо. ~~~ Үбгэн залуу хоёрые харуулшан балай үни шалаангүй, тэдэндэ дүтэлэн ерээд, буруу харан, нүхэдэйнгөө абяа шэмээ шагнаархан зогсобо. ~~~ Булавин гэб гэнтэ харуулшанай араһаа аһажа, газарта унагаагаад, яахашье хампа үгэнгүй, бахалуурынь бажуушаба.
Булавин ташуур буугаа Мүнхэдэ үгөөд, өөрөө хоршогоножо хэбтэһэн харуулшанай ута жада барин, газаа үлэбэ.
Тугаарһаа хойшо лагериин дэргэдэ юун боложо байһыень мэдэнхэй Залма энэ үедэ бэеэ зэһэшоод, мүнөөхи кинжал хүтагаяа бэлэн адхаад, үүдэнэй хажууда зогсожо байһан байгаа.
Тиин Мүнхын гэртэ гүйжэ ороходо, тоһон дэнгэйнгээ бүрүүлхэн гэрэлдэ Залма тэрэниие таняад:
Залмын тоһон дэнгээ унтараажа үрдеэгүй байтар, Гомбо-Доржо өөрөө орожо ерэбэ.
Гомбо-Доржо уланхадаһан арьяатан шэнгеэр үбгэн хуурша тээшэ хултагад гэн хараад: ~~~ — Зүнтэг нохой, баһа бии болообши!
Мүнөө эндэ шархяа хатаагааб гэжэ мэдээрэй! — гээд, һэлмэеэ хар-яр гэтэр һугалаадхиба.
Тиихэдэнь үбгэн хуурша ташуур буугаар буудажа шадахагүй, анха түрүүшынхиеэ гартаа бариһаншье хадаа тэрэнээ урдаһаань тодхоодхибо.
Гомбо-Доржо улайха нюур уруугаа тодхоотой байһан буугай хонгогор ама харахалаараа, нюдэеэ бэлтылгэн, гэдэргээ сухариба.
Гэбэшье энэ зуура Булавин гэртэ гүйжэ ороод, Гомбо-Доржые һэлмээрээ дайлажа ороходонь, тэрэньшье баһа һэлмэеэ далагашуулан, үүдэндэ хоюулан гар наанаһаа тулалдашаба.
Булавиниинь дээрмэшэдэй удамаршада орходоо габшагай шуран, һэлмээр тулалдахадаа бэрхэ байжа, тэрэниие абиртуулан, гэдэргэнь сухарюулһаар, үүдэнһээ холо болгобо.
Энэ һамбаанда Мүнхэ баабай Залма хоёрой газаашаа даб гэлдэн гарахалаар, Гомбо-Доржо тэдээндэ таталюуртан, хажуу тээшээ хазагад гэн гэхэдээ, эгээл шэхэн дороо хоолойгоо Булавинда хадхуулшоо.
Харин Мүнхэ үбгэн Залма хоёрой хара хүшэгын саагуур орожо, мүнөөхи горхонойнгоо эрьеын һөөгүүдтэ хүрэжэ ерэхэдэнь, тэндэ хүнүүд һаараглажа, тамир алдашаһан Баданиие бүдүүн нарһанһаа аргамжаар сээжээрнь хүлеэд, дабирхайтай мүшэртэ гал аһаан, эндэ тэндэһээнь гэрэлтүүлжэ байбад.
Мүнөөхи залуу туһалагша Баданай хажууда ерээд, хоёр шэхэнһээнь өөдэнь үргэжэ, үнгэ зүһэеэ алдашаһан шэг шарайень хадуужа абаха һанаатай харасагаан:
Бадан энэ хэлэһэн үгыень ойлгоогүйшье хадаа һүлэмхеэр нюдэеэ нээжэ, урдаа манан соо хэлбэлзэжэ байһан түхэреэн толбо харахадаа, хатанхай аман соохи нелбоһоёо суглуулан, юундэшье һынь өөрөө хүсэд мэдэнгүй, тэрээндэ нёлбожорхибо.
Залуу хүбүүн гал дээрэ дари хаяһандал уур сухалаар орьёлжо, ойлгогдошогүйгөөр хараал табин, Баданиие тархи түрүүгүй сохижо оробо.
Өөһэдыньшье амин гол хилгааһанай эрмэг дээрэ байна ха юм.
Гэбэшье энэ ажалынь залуу хүбүүндэ һонигүйшье, эсэбэритэйшье боложо, хамсыгаараа хамар дээрэхи хүлһөө аршасагаан, харуул сэрэгүүдтэ юуншье гэжэб захиралта үгөөд, өөрөө харанхы худар үгы болобо.
Уданшьегүй үүр сайхын урдахи үнэгэнэй харанхы ороод, үргэһэ нойр хүрэдэг үе болобо. ~~~ Түлиһэн түүдэгыньшье залиржа эхилбэ.
Горхониие уруу һэб-һаб гэһэн үглөөнэй һэрюухэн һэбшээн Баданай үбсүү сээжэ уруу үлеэжэ, бишыха солоохой оруулба янзатай.
Сээжэнь хатаа, аманиинь ангаа ёһотой — хуурай уралаа долёоно.
«Иигээд лэ урьхада ороһон шандаган мэтэ хосороо гээшэб. ~~~ Алаагүйшье хадаа амидыгаар зобоохонь лабтай.
Үгы даа, утаһанай шэнээхэн улаан голтой болоод байһан хубита нүхэрөө хараһаар байжа хаяад ошохын аргагүй: мүнөө хүрэтэр амин голоо саглуулжа, арбай шүдэеэ зуугаад байһан Залма Бадан тээшэ мүлхишэбэ.
Мүнхэ баабай тэндээ үлэжэ, ташуур буугаа шэншэлэн, буудажа шадаха болооб гэжэ бэедээ найдан, харуулшад худар тэрэнээ тодхоод байба.
Залмын Баданда арбаад алхам дүтэлөөд ябатар, харуулшадай нэгэн баруун гарайнгаа тохоног дээрэ үндыжэ, хүлигэтэй Баданиие, унтажа хэбтэһэн нүхэдөө нойрмог нюдөөр харасагаагаад, һөөргөө хэбтэшэбэ.
Залма дахин мүлхижэ, бүдүүн нарһанай арада ерээд, кинжал хутагаяа ялагад гүүлэн, өөдөө бодожо, Баданиие хүлиһэн һур аргамжыень хоёр-гурбан газараар таһа отолжорхибо.
Бадан баярлаһандаа бархиран алдаад, бэеыень агтайтар баряад байһан аргамжаһаа мултархадаа, бүхы һудаһа шүрбэһэ уруунь залуу шуһан таража, һуларшагүй шадал хүсэ нэмээд, үшөө Залмые танихадаа эгэршэгүй эрмэлзэл зориг оробо.
Гэбэшье заахаш удааржа болохогүй.
Үншэрһэн хоёр зүрхэн эльгэсэжэ, үгэ хүүршье хэлсэхэ забдагүй, ёро муутай нарһанһаа түргэн холодобод.
— Ай даа, Бадан, шэрхил хүн байнаш, — гэнэ Мүнхэ.
— Бэшэ хүн һаа, тиитэрээ үлтюулхэ сохюулхадаа тэсэхэгүй һэн.
Харин тэрэ Вася яаба хаб?
«Бэшэ нүхэднай...» гэхэдээ Залмын эсэгэ Жарантайе хоморгондо абташоогүй юм аа гү гэжэ һанахадаа, саашань хэлэжэ шадаагүй бшуу.
Бадан һүүлэй гурбан һара соо Залма тухай үдэрэй һанаан, һүниин зүүдэн болон, муу заяатанай бугуулиһаа тэрэ барһанаа хайшан гэжэ мултаруулхам ааб гэжэ шэбшэжэ ябадаг һэмнэй. ~~~ Мүн хоёр нюураараа ушараад байхадаа, гурбаншье хоногто ото хөөрэлдэжэ барагдахаар бэшэ олон хүбэрхэй бэлэншье, хүшэр хүндэшье асуудалнуудые суглуулжа, хадагалжа ябадаг һэн.
Харин мүнөө иигэжэ Залматаяа зэргэлээд һуухадань, тэдэ олон асуудалнуудынь хуу дэгдэшэһэндэл, хэлэхэ үгэнь олдоногүй.
Мүнхэ баабайн хажуудаа байһанда эшээд гайхаад тиигэнэ бэшэ.
Шалтагааниинь ондоо хаш даа. ~~~ Юуб гэхэдэ, һанагдаагүй ушар болошоо ха юм. ~~~ Залмые сүлөөлхэ гэжэ ябаһан хүн аад, харин өөрыень үхэлэй үүдэн дээрэһээ Залма сүлөөлөө бшуу.
Тиимэһээ Залма мүнөө миил инаг дуратай хани басаганиинь бэшэ, үшөө амииень абарагша үнэн нүхэрынь болоол.
Гэбэшье зол жаргалай ошон баярай нёлбоһон хоёроор ялалзаһан һайхан хонгор нюдөөрөө урдаһаань шэртэжэ һууһан Залмые Бадан дуугай тэбэрижэ, бэедээ дүтэлүүлбэ. ~~~ Залмашье үргэн дэлюун сээжэдэнь уян нугархай бэеэрээ няалдашаба...
Үглөөнэй тунгалаг шиигтэй агаарта нарһанай дабирхайн, хатаһан шэнгэрһэ набшаһанай хангал тунанхай.
— Зай, үхибүүд, ябая!
Холо бодолтой, бүхэриг үбгэн үбэрһөө түхэреэн хуруудуудые гаргаад, Бадан Залма хоёрто һарбайна.
Тиин тэдэнэр һэмһэтэй хатуу хурууд мэрэжэ ябаад, хойноһоомнай заатагүй нэхэхэ байха гэжэ хараа бараагаа харуулангүй, ойн захашаг тээгүүр яба ябаһаар, үндэр хадын бооридохи захаараа ожорһо, бургааһа ургашаһан багашаг нуурта бага үдэ багта хүрэжэ ерээд, амархаяа, аманайнгаа ангаа гаргахаяа гурбуулан һуубад.
Мүнхэ баабай һанаа амараар дабшалжа һуугаад, хэзээдэшье бэеһээ һалгангүй, бүһэдөө шагтагалаад ябадаг хулһан лимбэеэ абажа, уянгатай хуушанай дуу хүгжэмдэбэ. ~~~ Бадан хубсаһаяа тайлаад, бэедээ хаташаһан шуһа, нэгшэһэн хүлһэеэ нуурай хүйтэншэг уһанда угаана. ~~~ Залма хажуудань хабтагар шулуун дээрэ сомсойн һуугаад, Баданай шуһан болошоһон самса угаана.
Бадан сохюулһандаа дүнгеэшэг ябаһан толгойгоо сэлмээгээд, Мүнхын хажууда ерэжэ, тохоноглон хэбтээд, хүгжэмэй аялга дахан, мүн лэ гунигтай дуу дуулаба:
Залма угааһан нойтон самсаяа ногоон дээрэ дэлгээгээд, Баданай үбдэг дэрлэн хэбтэжэ байтараа, уданшьегүй унташаба. ~~~ Нойргүй һүни, баряанда байжа бохёоршоһон бэеэрээ мүлхилгэ, ябагаар ябажа, аяар эндэ хүрэжэ ерэлгэ, һанаан сэдьхэлэй һарнил — эдэ бүгэдэ өөһэдынхеэ абаа ааб даа.
Бадан гэнтэ дуугай болон, сабшалаагүй нюдөөр хараһан тээшээ харашоод, бодолгото болошобо.
Мүнхэ баабай энээнииень ажаглажа, лимбэдэхэеэ болёод, нэгэ хэды соо хаража һууһанайнгаа һүүлээр:
— Юун тухай бодолгото болообши?— гэжэ һураба.
Бадан унтаһанаа гэнтэ һэриһэндэл, залд гэн:
— Арад зомнай иигээд хайшан гэжэ ажана амгалан һууха юм бэ гэжэ бодоноб.
Хараба ха юмта, үнгэрөөшэ һүни түшэгүүнэйхидтэй тулалдаад, буруу һүрэбэ ха юмбибди.
Юуншье һаа Залмые сүлөөлжэ шадаабди.
Нэгэшье хүн тэдэнэй гарта ороогүй байха гэжэ бодоноб.
Хайшан гээ хадамнай дээрэ юм?
Минии эсэгэ буряад зонтоёо ород гүрэндэ хамжахадаа зүб юумэ хээ гээшэ гү гэжэ һүүлэй үедэ һэжэглэдэг болооб.
Та юун гэжэ һананат? — гээд, Бадан Мүнхын нюур шарай шалангяар хараба.
Оротон хамнигадаар эбээ таһархаһаа гадна өөһэд хоорондоо һаналаа нэгэдэхэгүймнай буруу.
Эдэ Түшэгүүнэй хүйхэрнүүдые орон нютагһаа оро бодогүй намнаашье хадамнай орондонь баһа иимэшүүл бии болохо.
— Бидэшни шинии эсэгын ударидалгаар ородой баатар сагаан хаанай албатанар боложо, түшэг тулгуурияа олонхой зон гэшэбди гэжэ һанагшаб.
Зүгөөр мүнөөдөө ород ноёднай манайнгаа сарбуу шүүрэжэ, алба татари абахадаа бэрхэ аад, абарха хамгаалхагүй байна, — гэжэ Бадан гомдолтойгоор хэлэбэ.
— Ойн модон утатай богонитой, ород зон һайнтай муутай байнгүй яахаб...
— Байгалай үмэнэдэхи газар уһан дээрэ ородууд үшөө түбхинөөдүй.
Үнэхөөрөө тиимэ юм гү, али яаха юм, би мидэнэгүйб.
— Зүб лэ байха, — гэжэ Мүнхэ мэдэхэ хүн янзатайгаар хэлээд, лимбэеэ ногоон дээрэ табижа, Баданда дүтэлэн һууба.
— Хэлэлши даа, Бадан, Василий Булавинһаа бэшэн маанадаар юундэ мордоогүйб.
— Воеводо Головин үгы байжа, муу юумэ болоо. ~~~ Острогто Николай Овчинников үлөөд, зоргоороо аашалжа байна һэмнэй.
— Тиигээ хадаа Головинда ошожо, хуу хэлээд, албата зоноо дээрмэшэдһээ абархыень гуйха хэрэгтэй болоно гү?
— Бишье тиигэжэ һананаб.
Үгы даа, мэнэ гэһээр лэ Головинда ошожо, дуулгаха хэрэгтэй, — гээд, Бадан Залмые дүмүүхэнээр һэрюулжэ, энэ бодолоо хэлэбэ.
Мүнхэ зүбшөөһэнэй тэмдэгтэ толгойгоо дохибо.
— Тиимэ ааб даа, манда һанаагаа зобохо хэрэггүй, өөһэдынгөө аяар ябахабди, — гэжэ Мүнхэ өөгшөөн хэлэбэ.
Мүнхэ үбгэн үбэрһөө хурһа гаргажа, жэжэхэнээр бутаруулаад, дүрбэн зүг тээшэ үргэжэ:
— Хүбүүмни, заяаша тэнгэридээ үршөөгдэжэ, Ойхон-ноёндоо харагдажа яба! — гэжэ юрөөбэ.
Баданай үнэн ябаха болоходо, Залмын зосоо гажаржа, ямар нэгэ муу юумэ зүгнэһэндэл, зүрхэндэнь нюураа няагаад, сурхирса уйлашаба.
Ши гурба хоноод, тэндэ ерээрэй, — гэбэ.
Баданшье холо холо алхалан, хадын хаялгын тужа соогуур хойто зүгые барин, далда орошобо.
Үбгэн хүгжэмшэ Залма хоёр хойноһоонь хаража, нилээн удаан дуугай байгаад, Мүнхэнь лимбэеэ абажа, хэн хэнэйнгээ дотороо бисалгажа байһан хүндүүлхэй бодолые тарааха гэһэндэл, ямар нэгэ шогтой дуунай аялга зэдэлүүлбэ.
Харин манайхин мүнөө хаана хаб?
Залмын эсэгын, Жарантайн, һүниин тулалдаанда яаһыешье мэдэхэгүй байһан хадаа Баданшье, Мүнхэшье эсэгэ тухайнь Залмада хэлээгүй байгаа.
Харин мүнөө Залмын гэртэхинээ өөрөө дурдахадань, Мүнхэ үг-маг гэн, лимбэеэ хажуудаа табяад: ~~~ — Лаб мэдэнэгүйб, Түгнэ багаар һууна ёһотой.
Зондо ороходомнай мэдэгдэнэ ааб даа, — гэжэ харюусаба.
Залма ямар нэгэ һанаа абаһандал, эсэгэ мэтэ һанаха болоһон үбгэн хууршада бүри дүтэлөөд: ~~~ — Мүнхэ баабай, хэлэгтыл даа, хэзээ нэгэтэ манда һайн саг ерэхэ юм гү? — гэжэ асууба.
— Ерэхэ, басагамни, амгалан тайбан һууха алтан саг заабол ерэхэ!
Би үбгэрөөб, тиимэ сагые үзэншьегүй аялжа болохоб, зүгөөр таанар, залуушуул... — гэжэ Мүнхын удхалан байтар, гэнтэ ара таладань хүнүүдэй гүбэр-шэбэр дуугаралдаха, моридой түбэрхэ дуулдаба.
Тэдэ хоёрой мэгдэхын ехээр мэгдэжэ, гэдэргээ харан гэһээ, мүнөөхи залуу туһалагша Шоно хоёр түрүүтэй долоо-найман моритой хүнүүд тулажа ерээд, бугуули хаяхаяа һанаһандал, эбдүүсэлдэн, һэлмэ, ташуурнуудаа далагашуулан ябаба.
Яаба хээбэшье Мүнхэ Залма хоёрто арга туха үгэнгүй, хүл дээрээ бодожо ядаһаар байтарынь хажуудань хүрэжэ ерээд, залуу удамаршань Мүнхые морин дээрэһээ мухариса ташуурдаба.
Залма айһан мэгдэһэндээ шашхаад, хоёр гараараа нюураа бутүүлэн, дороо унашаба.
Тиихэ зуураа нюдэндэнь Гомбо-Доржын уһабхи нюдэтэй һогтуу нюур, Баданай нарһанда хүлеэтэй байгааша, эхынь энхэрэг һайхан шарай харагдахадал гээ һэн.
12
Үдын острогой бараг байшангуудай нэгэн энэ үглөөнһөө хойшо хүн зонтой. ~~~ Ород хасагууд, уряднигууд, һайн һайн хубсаһануудаа үмдэнхэй буряадууд ороно, гарана. ~~~ Бусалһан самовар, поднос бариһан эхэнэрнүүдшье тэдэнэй дундуур харагдана.
Энэ хадаа воеводо Фёдор Алексеевич Головинай байрладаг, холо ойроһоо ябаһан хэргэмтэниие хүлеэн зошолуулдаг байшангынь юм.
Эндэ воеводо Головин гэр бүлэгүйгөөр гансаараа байдаг һэн.
Энэ хүйтэнэй орондо хүлдэхэеэ һанажа ябахада хэсүү байна», — гэжэ дүтынгээ хүнүүдтэ хэлэдэг байгаа. ~~~ Байрадань үлүү булуу юумэн, үзэсхэлэн һайхан хэрэгсэлнүүд үгы һэн.
Мүн эдеэ хоолыньшье боро юрын һэн.
«Хаанай элшэн хүн аад, һэбэрээхэн байдалтай», — гэжэ зарим хасаг атаманууд, илангаяа тэдэнэй һамгад шүүлэхэ һанаатай хөөрэлдэдэг байгаа.
Фёдор Алексеевич Головин хадаа халуун шулуу долёоһон, хамагые үзэһэн, Пётрой элдэб хэрэгүүд болон байлдаануудта нэгэтэ бэшэ хамаадаһан хүн.
Мүн хүнэй нюур шарай харадаггүй, ямаршье яһатан, хэншье хадань тоомжотой уринаар хандадаг зантайһаа гадна бэрхэ дипломат байһан юм.
Юуб гэхэдэ, стрелецүүдэй буһалгаанай үедэ Софиин талада байшоо ха юм.
Энэ зорилгоёо эзэрхэг шэрүүн ааша гаргажа, эритэ мэсын хүсөөр бэелүүлхэ бэшэ, харин эб зүбыень оложо, болгоомжотойгоор дүүргэхэ ёһотойб гэжэ ойлгодог һэн.
Тиимэһээ эдэ нүүдэл угсаатаниие, илангаяа буряадуудые бэедээ татахын тулада тэдэндэ үнэн сэхээр ба анхаралтайгаар хандажа, этигэл найдабаридань орохо ёһотойбди.
Хэрбээ дурыень гутааха, доромжолхо, дайлаха болоо хадамнай Монгол уруу оро хираагүй зөөжэ арилшахал гэжэ бододогшье, Москва эльгээдэг элидхэлнүүд соогоо иимэ удхатайгаар бэшэдэгшье һэн.
Фёдор Алекссевичэй хүдэлмэрилдэг, хэргэмтэниие хүлеэн абадаг таһалгань балай ехэ бэшэ аад, зосоохинь сэбэрхэн, эмхитэй һэн.
Мүнөө өөрөө ута столой саана һууна. ~~~ Ногоон сугсага камзолтой.
Арадань хасаг урядник зогсоно.
Столой хоёр тээгүүр хасаг атаманууд һуунад.
Ара талынь ханада хитад угалзатай ехэ хибэс татаатай, тэрээн дээрэ хасаг һэлмэ, буу үлгөөтэй.
Головин үүдэндэ зогсожо байһан хасаг тээшэ хаража: ~~~ — Оруулагты тэдэниие, — гээдхибэ.
Уданшьегүй залаатай шорхогор малгайтай, торгон тэрлигүүдтэй табан буряад үбгэд орожо ерэбэ.
Үргэндөө шэнгэхэн сагаан һахалтай, үндэр хүхэ үбгэниинь ута хадаг задалжа, дээрэнь монгол бэшэгтэй саарһа табяад, хоёр гараа дэлгээн, Головин тээшэ хараад:
— Бидэ, үзөөн отогой буряадууд, энэ хүрэтэр Сэлэнгын зүүн бэеэр хэнэйшье мэдэлдэ бэшэ һуудаг байгаабди. ~~~ Харин мүнөө табангуудай тайшаанарта хашагдадаг, тонуул дээрмэдэшье ортодог болообди.
— Болтогой! — гэжэ нүгөө дүрбэниинь гансата дабтабад.
Ород гүрэнэй элшэн халуухан сагаан гараараа буряад үбгэнэй борхигор хара гарые шанга адхаад, халта мүлтэ дугтаран, ямар нэгэ бодол түрэһэндэл гү, али юушьеб гайхаһандал, нэгэ хэды соо нюдэ уруунь сэхэ харан байба. ~~~ Үбгэншье урдаһаань шэртэбэ. ~~~ Энэ хундан толгойтой, хуба шэхэтэй, баруун хасартаа ялагар һорьботой үбгэниие ород элшэн харахадаа: «Ядаһан тулиһан амитад гээшэ ха даа. ~~~ Аргаяа барагдахадаа, ород гүрэндэ оронгүй яаха һэм», — гэжэ дээрэнхышэгээр һанаад абаһан байгаа бшуу.
Харин ноёд һайдта улаан голоо шобторуулжа, зүрхэгүй болоһон үбгэн: «Дэлхэйе наран тэгшээр шарадаггүй юм, зониие ноён адляар харадаггүй юм.
Фёдор Алексеевич ханын захаар табяатай стулнууд тээшэ хоёр гараараа заан: ~~~ — Айлшад, энээгүүр һуужа хайрлагты! — гэжэ уряад өөрөө һууридаа һууба.
Зааһан стулнууд дээрэнь буряад үбгэдэй болгоомжотойгоор һууһаар байтар, залуу хасаг орожо ерээд, бултыень үдын хоолдо уриба.
Тиин тэдэнэр багашагхан таһалгада орожо, бэлдээтэй столой нэгэ талада Головин сэлтэнэртэеэ, нүгөө таладань буряад үбгэд һуубад.
Стол дээрэнь янза бүриин хоол: шараһан мяхан, сонгооһон загаһан табяатай, һархяагшье, жэмэсшье бии.
Мүнөөхи залуу хасаг хундаганууд соо сивуха архи дүүргэбэ.
Тиихэдэнь Фёдор Алексеевич һууриһаа бодожо, буряадай зарим отогуудай ород гүрэндэ хамжаһанай түлөө духаряа үргөөд, делегациин түрүү үбгэнтэй, мүн бэшэнтэй мүргэлдүүлбэ.
Тиигээд бултадаа хундагануудаа хооһолоод, эдеэлжэ, хөөрэлдэжэ эхилбэд.
Фёдор Алексеевич тушаа урдаа һууһан үбгэниие шэртэн хаража байтараа: ~~~ — Үбгэн тала, манда өөрынгөө намтар хөөрыт.
Даруу зантай үбгэн өөр тухайдаа хөөрэхэеэ аягүйрхэбэшье, ород ноёной юун дээрэһээ иигэжэ дурадхаһые ойлгожо: ~~~ — Намда хөөрэхэ юун байхаб даа.
— Би үзөөн отогой түрүү сайдуудай нэгэн Арьяа-багша гээшэб.
Түрүүндээ Түшөөтэ хаанай албатанар һэмди. ~~~ Засаг хушуунай Панда-ахай хаанай газарта һуудаг байгаабди.
Тэндэмнай гал могой жэлһээ эхилжэ, элдэб хаан, ваангуудай хоорондо ходо дайн байлдаан болодог болоод, арад зондо хэсүү болоходонь, ородой баатар сагаан хаанай мэдэлдэ орохо гэжэ зугадаһан юмди.
Теэд замдамнай хүсэжэ баряад, намайе хушуунай захирагша Пандаахай ваанда тушааһан юм.
Тэрэнь сохижо зобоожо байжа, харьяд хатуугаар мүшхөөд мүрдөөд, хариин газар уруу зугадаһанаймни түлөө галдажа алаха гэжэ сүүдлүүлһэн юм.
Тиигээд обоо онги түлеэ асаржа, түүдэг табяад, хүл гарыемни хүлиһэн бэеэрээ гал соо намай хаяһан юм, — гээд, Арьяа-багша һалганаһан гараараа магнайнгаа хүйтэн хүлһэ аршаба.
Столдо һуугшад бултадаа дуугай боложо, амияа татан, үбгэнэй нюур харанад.
— Уданшьегүй би мэдээ алдажа, һүхирхэ хашхархаяа болиһон байгааб, — гэжэ үбгэн үргэлжэлбэ.
— Тэрэ үедэ түүдэгэй хажуугаар Панда-ахайн һамган үнгэржэ ябатараа, «Орхиит энээнээ!» гэжэ хэлэһэн гэхэ.
Талаан болоходоо, тэндэ эмшэ лама дайралдажа, мэдээгүй хэбтэһэн намайе жэннэжэ, ямаанай халуун арһаар орёожо, мэдээ оруулаад, саашань аргалжа, хүн болгоһон юм.
Тэрэнэй һүүлээр хэдэн жэл үнгэрһэн хойно мүнөөхи Панда-ахай наһа бараад, хэдэн хоногой гашуудал соносхогдоо һэн.
Арад эргэндэ хашалан үзүүлһэн, намайе галдаһан тэрэ шабар дотортой амитанай үхөөд хэбтэхые хараха гэжэ нюдэндөө нёлбоһоёо түрхеэд ошоо һэм.
Тиигэжэ хоёр нюдөөрөө хүүрыень харахадаа, «Намһаа урид үхэһэншни болоо!» гэжэ тэсэнгүй дуугараад, нюур дээрэнь долоон адха шорой сасаһан юмби.
Тэдэнээр Семён Грицов гэжэ хасаг, ёһотойл боди сэдьхэлтэй хүн, ябалсаһан юм. ~~~ Би тэрэниие гуйһан юмби. ~~~ Тиихэдэмни тэрэ намайе хооһон торхо соо һуулгаад, ород хаанай газарта асараа бэлэй.
Тиигээд лэ үзөөн отогоорхинойнгоо наашаа гарахые оролдоһомни, хэһэг буһагаараа һубарилдаһаар, байн байн бултадаа мал адууһатаяа наашаа ерэжэ, Сэлэнгын зүүн бэеын Нанги гэжэ нютагта һуурижаһан байхабди.
Харин мүнөө дахин харшалагдаха, мэгдэхэ болоходоо, энэ ерэбэ гээшэлди даа, — гээд, Арьяа-багша нүхэдөө хараба.
Эгээл энэ хирэндэ үһэниинь үрзышэһэн, самсань натаршаһан, зүдэрүү Василий Булавин орожо ерээд, үүдэндэ зогсон байтараа, унахаяа һанаһандал, стул дээрэ һал һуушаба.
Нэгэ урядник гүйжэ бодоод, аягатай унда уулгаба.
— Ондоо таһалгада оруулаад, Михайлые ерүүлэгты.
Бэеыень үзэг — шархатаа бэшэ юм аабза.
Һүүлэй үдэрнүүдтэ, Головинай Сэлэнгын острогто байха зуура, болоһон ушаралнуудые эхинһээнь адагтань хүрэтэр Булавин дурдана. ~~~ Шонын хүндыдэ һууһан буряадуудай Ойхон-ноёноо тахижа байтарынь, Түшэгүүнэй дээрмэшэд гүйлгэлдэжэ ерээд, ахалагша бөөтэйнь гэрнүүдыень галдажархёо гэжэ хөөрөөд, приказчик Овчинниковай буряадуудые гүрдэһэн, туһаламжа үзүүлхэеэ арсаһан тухайнь дураа гутангяар хэлэбэ.
Залмын дээрмэшэдэй лагерьта баряанда байһыень Головин өөрөө мэдэхэ байгаа.
Головин хүмэдхөө буулган, зэбүүсэһэн янзатай шагнажа байбашье, түшэгүүнэйхидэй тиигэжэ зэрлиг зэбүүн ааша гаргажа, буряад зондо улам шоо үзэгдэдэг, шобто харагдадаг боложо байһандань үнэндөө дуратай байгаа һэн.
Юуб гэхэдэ, тэдэнэй тонуул дээрмэ хэхэ, хашалан зоболон үзүүлхэ бүри буряадуудта ородуудай нүлөө, нэрэ хүндэ улам үргэдэхэ бшуу.
Зүгөөр буряад зониие доромжолхо, гүрдэхые хүсэдэг хүнүүдые зоной нюур дээрэ хэһээхэ хэрэгтэй, һэшхэлгүй хомхой хобдог хүнүүдтэ хаанай элшэн дурагүй юм гэжэ буряадууд мэдэг лэ.
Ородуудшье һургаал абахал гэжэ Головин бодоно.
— Тиихэдээ Николай Овчинников луйбаршан байба бы.
Гадаада, дотоодын дээрмэшэдһээ албата зоноо аршалха хэрэгтэй гэжэ ойлгоногүй гээшэ алтай, — гэжэ Головин саагуур абхуулан һураба.
— Тиимэ даа, ёһоор лэ тиимэ! — гэжэ гэнэн хонгор зантай Булавин үнэн зүрхэнһөө харюусаба.
Гэбэшье бага наһанһаа хойшо мэхэ гохо гээшые мэдэхэгүй, үнэн сэхэ зантайгаар үдэһэн ажалша таряашанай хүбүүн байһан юм.
— Бишье хомхой хобдог, хархис шэрүүн абаритай хүн гэжэ ажаглагшаб... — гэжэ Фёдор Алексеевичэй хэлэн байтар, эмшэн Михайло орожо ерээд:
— Нэгэ буряад ерээд, туһалхые гуйна, — гэжэ дуулгаба.
— Ямар туһаламжа гуйнаб? — гэжэ воеводо намдууханаар асууба.
— Заахан басаганиинь гайтайгаар үбдөө юм ха.
Бөөдэ аргалуулһамнай һайн боложо үгэнэгүй гэнэ.
— Ошохо хэрэгтэйл даа, шадаха зэргээрээ туһала.
Иигээд шамда үргэл, барисатайгаар ерэдэг болохонь ёһотой, — гэжэ Головин энеэбхилэн хэлэбэ.
Эмшэн Михайло үбшэн басаганай эсэгэтэй эмээл морёор тэдэнэйдэ ерэжэ, хуушан һэеы гэрэйнь тээ баруун урда байһан хуһан модон сэргэдэ бууба.
Талын аглаг агаарга тунаһан аргалай утаан Михайлада аятай шэнги һанагдаад, Волгодохи эхэ нютагынь ойндонь ороодхино.
Сүүмхэ һуйбадаһан Михайло гэрэй эзэн хоёрой урдаһаа хирэ, тоһон болошоһон тэрлигтэй, буршагархан залаатай хуушан малгай толгой дээрээ табинхай дүшөөд шахуу наһанай эхэнэр угтан гараад, гэрэйнгээ үбэртэ хитүүгээр зогсобо.
— Мэндүү, хозяйка! — гээд, Михайло эхэнэртэ гараа һарбайба.
Гэрэй эзэн һэеы үүдэеэ һэхэжэ, Михайлые гэртээ оруулаад, хойноһоонь оролгондоо: ~~~ — Борогшон, сай шана.
Гэртэнь гал тулеэтэй, бүгшэм халууншье хадаа туургань шуултатай, баруун хойто хаяагаарнь һэрюу даабарилна. ~~~ Гал дээрэ улхагар хара тогоон соо юуншьеб бусална.
Хойморой налшагар оронсор дээрэ эсэгын хүдэһэн дэгэлээр хушаатай таба-зургаан наһанай басагахан гэншэлжэ хэбтэнэ.
Шэг шарай алданхай. ~~~ Нюдэниинь хёртогор. ~~~ Уралынь омоголтонги.
Михайло саг үнгэргэжэ байнгүй, басагаханай хажууда ошожо, үргэн альгаяа магнай дээрэнь табижа үзөөд:
— Халуунтай, — гэбэ.
Тиигээд туригархан бэеыень ара, үбэрһөөнь хараад, амыень нээлгэжэ, хэлыень хараба; өөрынь хурганай зэргэ шүрдэгэрхэн сарбуугайнь һудал бариба.
Удаань бодолгото болон һууха зуураа гэр соогуурнь хараашалжа, тулюур лэ байдалтай байна даа гэжэ бодоод, сүүмхэ сооһоо сагаан бүд гаргажа:
— Энээгээр басагаяа хушагты.
Нэхы дэгэлээр бү хушагты, — гэбэ.
— Энээниие мүнөө уулгая.
Һонирхолтойгоор адаглан хаража байһан эсэгэнь үндэһэн аяга соо уһа асарба.
— Заахан басаган, бэрхэ юм, үбдэхэеэ болихош, энээниие уужархи! — гээд, Михайло түмэр халбагатай эм басаганай аманда дүтэлүүлбэ.
Басагахан иимэ жэгтэй, папагар һахалтай хүнһөө айгаа ёһотой, үгышье һаа эдэгэхэб гэжэ бодоо юм ааб даа, янгархангүйгөөр эмыень гудамхижархиба.
— Ёһоор бэрхэ басаган, хуу уужархиба.
Аймшагтай юумэ үгы, эдэгэхэ даа.
Һайн болоогүй хадань дахин намда ошоорой! — гэжэ налгайгаар хэлэбэ.
Эрхиидээ эмтэй, долёобортоо домтой хүнэй урда һамганиинь набтархан табсан табяад, сай аягалба, айрһа, зөөхэй табиба.
Эмшэнэй гараа угаахаяа уһа эрихэдэ, эзэниинь модон шанагаар уһа удхаад асарба.
Тииһээр байтарынь тогоотой эдеэн болоод, һүндэ шанаһан тибһэ үндэһэн улхан табаг соо хэжэ табиба.
Айлшаниинь буряад заншалай ёһоор түрүүн сай уужа, сагаан эдеэн табагһаань ама хүрөөд, халуун эдеэень модон халбагаар халбагадан байтараа, юуншьеб дутуу гэһэн хэбэртэйгээр эзэн эхэнэр тээшэ хаража:
— Дабһан бии гү? — гэжэ эрибэ.
— Дабһамнай таһалдашанхай, — гэжэ гэрэй эзэн һамганайнгаа орондо аягүйрхэнгеэр харюусаба.
— Саймнайшье хуурагдаһан һүдэнэй эшэ.
— Үдын острогто мүнөө сай, дабһан наймаада гаранхай аабза, — гэбэ айлшаниинь.
Үглөөнһөө хойшо аминиинь дээрэ, унтажа ядажа байһан басаганиинь эм ууһандаа юм гү, али һэрюусэжэ һэб гэһэндээ гү, зутар бүхөөр унташоо.
Тугаарай ород эмшэндэ этигэл яданги, һүзэгөө хүрөөгүй хэбэртэй, тунтагаршаг байһан басаганай эхэ гансата нюдөөрөө энеэбхилэн, хүлынь хүнгэдэшэбэ.
Михайлын ябахаяа забдахада, үбгэн һамган хоёр хоорондоо гүбэр-шэбэр хөөрэлдөөд, баруун урдахи хаяагай арһан уута сооһоо торгон шэнги зөөлэхэн болотор элдэгдэһэн гурбан хүрбэдхэ арһа гаргажа:
— Энээгээр дэгэл оюулжа үмдөөрэйгты.
Михайло хүл дээрээ бодожо, бэлэгыень абаад:
— Зай, таланар, элүүр энхэ, һайн һайхан һуугты! — гээд, шэнэ танилнуудайнгаа гарнуудые адхаба.
13
Сүхэ голой хойморто хорёод гаран үндэгэн сагаан һэеы гэрнүүд оршоно.
Тэдэнэй дунда арбан ханатай асари ехэ гэр илгарна.
Дээбэринүүдынь луугай зурагтай шара даабаар хушаатай, үүдэниинь үлзы, түмэн жаргал угалзануудаар гоёогдонхой.
Энэ хадаа табангуудай ахалагша тайшаа Охиной «алтан» үргөө гээшэ.
Эндэ үглөөнһөө хойшо түхеэрэлгэ болоно хэбэртэй — туһалагшанар, зарасанар ороно, гарана.
Ахалагша тайшаа хойшолуулшагүй шухала хэрэгээр табангуудайнгаа сайднар, зайһан, шүүлингэнүүдые дуудаһан байгаа бшуу.
Бага үдэ багта арбан дүрбэ тухай наһанай улаан торгон тэрлигтэй хоёр хүбүүн «алтан» үргөөһөө гаража ерээд, үүдэнэй хоёр тээ зогсожо, гурба удаа сагаан дун бүреэнүүдые үлеэгээд, һөөргөө орошобод.
Тэдэнэй һүүлээр уужамдад гэһэн сагаан шэршүү тэрлигүүдые шагтиитар бүһэлһэн хүл жорхой хоёр хүбүүд гаража, үүдыень сэлеэд, хоёр тээнь зогсобо.
Уданшьегүй торгон, шэршүү тэрлигүүдые үмдэһэн, толгойдоо дэнзэтэй шорхогор малгайнуудые табинхай табангууд аймагай сайд түрүү хүнүүд гэрнүүдһээ гаража, эрмэгтэй шантагар гуталнуудаа даажа ядаһандал, аали бардамаар алхалнад.
Тиин тэдэнэр үргөөгэй үүдэндэ булта суглараад, «та орогты, та орогты» гэлдэн, бэе бэеэ урибашье, хэргэм зэргэ, наһа зиндаагаа сахин, «алтан» үргөөдэ орожо, баруун зүүн хаяагаар табяатай байһан набтархан жабданууд дээгүүр мүн лэ зиндаа зиндаагаараа дабшалан һуубад.
Үргөө дотор бүрэнхышэг.
Баруун хойто ханын үндэр шэрээ дээрэһээ бурхан багшын алталмал хүрэг тэдэниие алдангүй хаража һууна.
Урдань тахил табяатай, мүнгэн наһата соо зула бадарна, хитад хэлбэриин зэд бойпуур сооһоо санзайн утаан һуунагтана.
Юуб гэхэдэ, энэ Охин тайшаа Байгалай үмэнэдэхи буряадуудһаа эгээ түрүүн Буддын шажанда ороһон хүн байгаа юм.
Ямар хэрэгээр дуудагдаһанаа хүсэд мэдээгүй сайднарай өөһэд хоорондоо абир-шэбэр гэлдэһээр байтар, ахалагша тайшаа Охин орожо ерэбэ.
Тиихэдэнь тэдэнэр бултадаа хүл дээрээ һүгэдэн бодожо, амарые айладхабад.
Тайшаа халта дохин амаршалаад, олон дабхар олбогуудые дэбдеэтэй голложо байһан, арадаа түшэлгэгэй һуури тээшээ мушхас-мушхас гэшхэлэн ошожо һуугаад, тушэмэд ноёдоо бүридхэһэн хэбэртэй, шаралгы нюдөөрөө толгой тоолон харасагааба.
Зарасанар гүйлдэжэ ябаад, хитад шаазан аяганууд соо сэгээ аягалжа, хүн бүхэнэй урдахи табсангууд дээрэ табяад, удаань сагаан эдеэн табаг, шанаһан хониной мяха асарба.
Гэбэшье ахалагша ноёнойнгоо аягаһаа амсаадүйдэ, табагһаа баряадүйдэ хэншье ама хүрэнэгүй.
Ахалагша тайшаа «хойшолуулшагүй шухала хэрэгтээ» аба абаһаар оронгүй, үбһэ ногооной ургаса, үхэр малай бэлшээри, алба татабариин ябаса тухай хөөрэлдэжэ байжа эдеэлээд, одоошье шэг шарайгаа шэрүүдхэн, хоолойгоо заһаад, хирбэгэр шара һахалаа эльбэһэн бэеэрээ:
— Манай табангууд аймагаархинай хуби заяагаа шиидхэхэ саг тулажа ерээ, — гэжэ эхилбэ.
— Урда зүгтэмнай, Халха Монголдо, эхи захагүй дайн, үһөө хиһаа нэхэлсээн боложо байна.
Хойто зүгһөөмнай буруу номтой ородууд ерэжэ, орон нютагаймнай атар һайхан газарнуудые эзэмдэжэ, амитан зонииемнай түрижэ байна.
Тиин гэһээнь манай буряадай холо бодолгүй зарим ноёд һайд ородуудта хамжана.
Тураахи Табанай албата зоноо мал адууһан шэнгеэр ородуудай мэдэлдэ оруулһаар хэзээ заяан болобо.
Үшөө тиигээд тэрэнэй хүбүүн Бадан ородуудаар нүхэсөөд, Түшэгүүниие дайлаа гэнэ, удаань манһаа үһөөгөө абаха гэжэ Үдын байшанда гуйлга баряа.
Бидэнэр хориинхидһоо хэдэн зуугаадаар адууень туужа асарһан байна ха юмбибди.
Урдаһаа зөөжэ ерэһэн үзөөн отогоорхин, сонгоолнууд баһа ород гүрэнэй албатанар болоо.
Баруун хушуунай Бинтахай тайшаа арад зоноороо ородой хаанай мэдэлдэ ороһон аад, харин һүүлдэнь Халха Монгол уруу тэрьелжэ арилаа.
Манай табангуудай зайһан Согтуулайшье хүн зоноороо урагшаа арилаа.
Иимэл хүлхеэтэй, хүндэ саг ерээ.
Бидэнэр, табангууд аймагаархин, яаха хээхэбибди? — гээд, Охин тайшаа бэшэнэйнгээ тамир мэдэхэ һанаатай дуугай болон һууба.
Түшэмэд ноёдой уруугаа харалдан, нилээд удаан дуугай байһанай һүүлдэ:
— Теэд манайхинайшье ород гүрэндэ ороходо яаха юм, зарим отогоорхимнай һайн дураараа хамжаад байна бшуу, — гэжэ Нарба зайһан дуугарба.
Тиинхаар Түшэгүүнтэй үгэ хүүрээ ойлголсожо, хүсэ шадалаа нэгэдхээд, ород гүрэндэ хамжаһан хориин ахалагша ноёниие дайлажа, бүхы албата зонииень мэдэлдээ абаад, ород мангадаа үлдөө хадамнай дээрэ.
Һүүлдэ Байгалһаа наашанхи буряадуудые гартаа абаад байхадаа, Түшэгүүнтэй үгэеэ ойлголсоно аабзаб.
Тайшаагай гар дорохи ноёдой олонхинь энэ дурадхалыень дотороо буруушаажа байбашье, ахалагша ноёнойнгоо урдаһаа ама гаража зүрхэлбэгүй.
Харин мүнөөхи Нарба зайһан зүрхэлэн: ~~~ — Ямаршье тулалдаан хадаа шуһанда дуратай.
Бидэнэр нэгэ яһанай зон байгаад, халуун шуһаяа адхалсажа, бэе бэеэ дээрмэдэжэ байхамнай муухай ябадал гээшэ.
Эбтэй байхада һанаан дүүрэн, элүүр ябахада бэе хүнгэн... — гэжэ эхилбэшье, дээдэ ноёнойнгоо хёлойжо харахалаар, нюрга уруугаа улаан бургааһа буулгуулһандал, заригад гэн болишобо.
Энээнэй һүүлээр Охин тайшаа дурадхалаа абтагдаһан дээрэ тооложо, Харсага шүүлингые Түшэгүүндэ эльгээхээр томилбо.
14
Һүүлэй үдэр хоногуудта Үдын байшангай хойнохи харуул толгойн оройдошье, мүн Үдэ, Түгнэ нютагуудтахи үндэр үндэр болдогууд дээрэшье һүниндөө гал улаабхилжа, үдэртөө утаан бааяжа байдаг болонхой.
Энэ хадаа түгшүүритэй саг үе байна, дайсан хара добтолжо магад гэһэн һэргылэмжын мэдээ байгаа юм.
Энээнһээ гадна хорото дайсаниие холо гэжэ бү һана, хормоонгодохи үүдхэеэ хододоо бэлэн бари гэдэг хуушанай мэргэн үгын ёһоор Үдын острогтошье, хори буряадуудай хотон айлнуудааршье дайсан харын урдаһаа хатуу харюу үгэхөөр бэлэдхэл хэжэ байһаниинь лабтай.
Одоошье бунханай үүдэн хоёр тээшээ үргэнөөр сэлигдээд, удаань сэрэгэй янзаар хубсаланхай воеводо Головин жанша хэдэрэнхэй поп хоёр гаража ерэбэ.
Һонор хёрхо Фёдор Алексеевич тэдэ хоёрой харасаар юу бодожо байһыень ойлгоод, арадаа зогсоһон атаманда тэмдэг үгөөдхибэ.
«Бурханай хайраар хамагые үршөөгшэ ехэ дээдэ эзэн хаан, Ехэ Бага болон Сагаан Россинуудые мотортоо баригша агууехэ князь Пётр Алексеевичэй нэрэһээ гаргаһан тэдэнэй бүрин эрхэтэ элшэн, окольничо ба воеводо Фёдор Алексеевич Головинай захиралта:
Үдын острогой хасаг отрядай командир есаул Николай Овчинниковые тушаалһаань гаргаад, албатанараа луйбардаһанайнь ба аймхай ахир байһанайнь түлөө сүүдтэ үгэхэ; ~~~ Үдын острогой хасаг отрядай командираар Василий Булавиниие томилоод, тэрээндэ хасаг сэрэгэй есаул нэрэ зэргэ олгохо;
Буряадай сэрэгшэдэй командираар Тураахиин хүбүүн Баданиие томилхо...»
Тэндэ байгшад энэ захиралтыень урматайгаар угтажа, «ура!», «барээ!» гэжэ байжа нэгэ доро нэрьесэ хашхаралдаба.
Юуб гэхэдэ, эндэхиин арад зоной урда ородуудай нэрэ түрэ бузарлажа байһан луйбаршан Овчинниковые хэһээжэ, ород гүрэнэй бодото нюур шарай харуулха хэрэгтэй байгаа, мүн арад зондоо хүндэтэй Тураахиин хүбүүн Баданиие буряад сэрэгшэдэй даргаар, тэрэнэй хани нүхэр үнэн сэхэ зантай Булавиниие хасаг отрядай командираар томилходонь, буряадуудай ородуудта этигэхэ найдаха ябадалынь улам ехэдэхэ байгаа бшуу; теэдшье хаанай элшэн эдэ хоёр залуу, эршэмтэй хүнүүдэй шанар шэнжые өөрөө мэдэхэ байһан юм.
Үглөөдэрынь эртэ Фёдор Головинай командовани доро Василий Булавин командиртай Үдын байшангай хасаг отряд, Эрхүүһээ эльгээгдэһэн табинай даамал Герасим Турчаниновай отряд, мүн Ильинск һууринһаа полковник Фёдор Скрипицынэй ябуулһан отряд, Баданай буряад сэрэгшэд дайсаниие угтажа дарахаяа Үдын острогһоо гараһан юм.
Сэлэнгын эрьедэ Түшэгүүн Охин тайшаа хоёрой сэрэгшэд суглараад, уһа гаралгада бэлэдхэжэ байнад.
Олонхи сэрэгшэдынь моридойнгоо һүүлдэ хүрхэгэр арһан онгосонуудые шагтагалаад, дээрэнь номо һаадагаа, бэшэшье зэбсэг хэрэгсэлнүүдээ тээгээд, өөһэдөө һуунад.
Зариманиинь моринойнгоо дэлһэнһээ дүнгөөд, хажуугаарнь зэргэ тамарнад.
Тиин номгон дүлгеэн байһан уһанай нюруу дээрэ хара торюун юумэд шуумайлдан, уданшьегүй наада эрьедэнь гараад, арһан онгосонуудаа шугын оёороор нюунад.
Эгээл энэ үедэ тэнгэриин дуун шэнги һүрөөтэй шанга нэерээн удаа дараагаар зэдэлэн, түрүүлэн ябагша сэрэгшэдэй дунда бөөн хара шорой тооһон үрхирөөд, хэдэн хүниинь моридтоёо тарайбад, мүн ара таладань, ойн захашаг тээ, нарһан модод бижагад гэлдэн дальбарба.
Тиин Головинай сэрэгшэд дайсанай хойноһоо намнабашье, ой уруу оронгүй бусабад.
Нэгэ хэды болоод, ой сооһоо дайсанай отряд дахин бултайба.
— Буудагты! — гэһэн команда хабсагайн оройһоо дуулдаад, хоёр дааган буу газар дорьботор нэержэ, бөөн бөөн утаа бадхуулба.
Бомбардирнуудай яаралтай түргөөр буунуудаа дахин һомолхонь утаан соогуур харагдана.
Мүн ябаган сэрэгшэд сахюур замагтануудаа һомолоод, бэлэн байһанаа, нэгэ доро буудажа угтаба.
Унды-һунды орожо ябаһан дайсанай сэрэгшэдэй түрүүшын зариман унабашье, нюдэ нюургүй урагшаал дабхинад.
Головинай адъютант Баданда гүйлгэжэ ерээд, дайсанай баруун талаһаань дайлажа орохо гэһэн захиралтыень дамжуулба.
Моринһоо уналган дуһалганшье али али талаһаа олошорно.
Шархатаһан, алуулһаншье хүнүүд үзэгдэнэ.
Энэ хирэндэ түшэгүүнэйхидэй саадахи ойн шушуурһаа зуугаад моритой хүнүүд гүйлгэлдэжэ гараба, урда тээнь үндэр боро моритой тугжагаршаг Охин тайшаа һэлмэ ялагашуулан харайлгана.
Энэ хадаа «долоон дайсаниие доло сохихо, долоогоно модо долоро татаха» гэжэ түрэһэн, Чингис изагууртай баатар сэрэгшэ гээшэб гэжэ өөрыгөө тоолодог, доошонхи тушаалтадтаа иигэжэ нэгэтэ бэшэ хэлэдэг байһан юм.
Эдэниие дурамбайгаар хаража байһан Головин, зүүн хасарынь ууртайгаар татагад гээд, тэдэнэй урдаһаа атакада орохо гэһэн команда есаул Булавинда үгэбэ.
Бомбардирнууд дааган буунуудаа Охин тайшаагай сэрэгшэд тээшэ залажа, нэгэ-нэгэ буудаадхихалаарнь, тугаарай замхаад байһан утаан дахин бадхажа, байлдаанай талмай дээгүүр һуунагтан тараба.
Мүн ябаган сэрэгшэд пишэгэрхэй тэшэгэрхэй буулгажа, уняар мана татуулба.
Иигэжэ тайшаагай сэрэгэй дүнда мэгдэлгэн, эхи тархяа алдалган болоод, олон сэрэгшэдынь һөөргөө гүйлгэлдэбэд.
Баданай отряд тэдэниие намнан, уһанай эрье тулажа, үшөө мүрэниие гаталаадүй, уһан дээрэ шобойлдожо харагдаашадайнь хойноһоо харбаһаар гээгдээд, һүүлдэнь Головинай нөөсэ отрядтай нэгэдэжэ, Булавинда туһалхаяа дабхибад.
Бадан тэрэниие морин дээрэһээнь мухариса угзараад, хоёр нүхэдөөрөө һүрэлдэн буужа, гарынь һур тамһаар аррдань хүлеэд, гэнжэтэй нохой хүтэлһэндэл адляар морин дээгүүр хүтэлжэ, Головинда абаашаба.
Головин ойн захада гаргагданхай дааган буунуудайнгаа хажууда аянай эбхэмэл стул дээрэ һуужа байба.
Хоморгондо абтаһан дайсан сэрэгшэд урдань үбдэг дээрээ жэрын жагсанад.
Тэдэнэй түрүүндэ Охин тайшаа уһабхи нюдэтэй, уулагар шарайтай юумэ уралаа һоригод-һоригод гүүлэн зогсоно.
Булавин тайшаагай һэлмэ Головинда үгэбэ.
Мүнгөөр хажалһан шара яһан барюултай хитагар һэлмыень Головин гартаа барижа харасагаагаад:
— Амииешни үршөөнэб, зүгөөр ород хаанай албатанар тээшэ энэ һэлмэеэ бэшэ хэзээшье бү далай, — гээд, һэлмыень Охиндо бусааба.
«Эдэ буса түрэлтэниие хатуугаар хэһээнхаар, энхэрэлтэй байгаашань дээрэ», — гэжэ бодоод, Нарвые абаһанайнгаа һүүлээр хоморгондо абтаһан хүнүүдтэ Пётр хаанай ямараар хандаһые ойндоо оруулһан юм.
Иимэ уушалал болохо юм гэжэ оройдоо һанаагүй байһан Охин тайшаа «алтан амияа үршөөгдэхэ» болоһондоо баярлахын ехээр баярлажа, һалганаһан хоёр гараараа һэлмэеэ абаад, һөөлдэнгир хоолойгоор:
— Ород гүрэнэй албата зоной урдаһаа һэлмэеэ хэзээшье далайхагүйб гэжэ бурхан Буддын харахаар тангариглахаһаа гадна өөрөө арад зонтоёо танай баатар сагаан хаанай албата болохые хүсэнэб гээд, арадаа жагсан байһан сэрэгшэдээ хараба.
Тэдэнь нэгэ доро толгойгоо дохибод.
— Энэ хүсэлыемнай, үндэр түрэлтэ та ноён, ехэ дээдэ эзэн хаандаа дамжуулхыетнай гуйнабди! — гээд, магнайнгаа газарта хүрэтэр дохибо.
Тэндэ ерээд, морин дээрээ хүлеэжэ байһан Баданиие Головин һая хараад:
— Зай, юун бэ шамда, Бадан? — гэжэ хандаба.
— Воеводо ноён!
Энэ хүниие намда даалгыт, — гэжэ хүзүүгээрнь аргамжаар ооһорлогдонхой Шоные заан хэлэбэ.
— Яагааб энэш?
— Эшэрээ гээһэн, эһээр нюураа будаһан хүн. ~~~ Арад зондоо урбаад ябана. ~~~ Би энээнтэй тусгаар тоосоотойб.
— Хэрбээ арад зондоо урбаа хадань, хайшаншье гэжэ хэһээхэ шинии дуран, — гэбэ Головин.
Тиихэдээ: «Өөһэдөө өөһэдынхидөө хэһээгээ хадань дээрэ.
Ородууд хатуу шэрүүн зон гэжэ дэмыдэ үгэ хүүр тарахагүй бшуу», — гэжэ шэбшэһэн байха юм.
Гарынь арадаа хүлигэтэй Шоные хүтэлөөд, Сэлэнгэ тээшэ ошожо ябахадаа, хоолойдонь шулуу шагтагалаад, уһа уруу амидыгаар хаяха болоо гэжэ Бадан бодоно.
Харин тэрэнь хүнүүдһээ холо болоходоо: ~~~ — Бадан, байзыш, бү намайе алыш! — гэжэ үгэлбэ.
Залмын нэрэ дуулахадаа, Баданай зосоо гансата ондоо боложо, жолоогоо татаад, моринһоо буужа:
— Хаанаб Залма? ~~~ Хэлэ, хара нохой! — гэжэ бадашаба.
— Мүнхэ хууршатай нүхэн соо хаалтатай.
Би абаржа шадахаб.
— Худалаар хэлэнэш!
— Юундэ худалаар хэлэбэ гээшэбиб, үбэштэй болоо һэн гүб.
Худалаар хэлээ хадамни, ши намайе алаха ха юмши, тиигэжэ мэдэнэлби.
Бадан ууртайгаар һэлмэеэ һугалаад, Шонын хоолойдо эрииень тулгажа: ~~~ — Үтэр хэлэ, хаана юм бэ тэрэ нүхэншни? — гэбэ.
— Мүнөөхи хабшал хүндыдэ.
Дайгаар сүлөөлжэ болохогүй. ~~~ Арга мэхэ хэрэгтэй.
Манай тэрэ һүни ерэхые энэ бузар тэдэндэ дуулгаад, маниие отожо байгаа байна, — гэжэ ойлгобошье, энээн тухайда хэбэр мэдүүлэнгүй, — энээниие мүнөө табяашье хада ямар тодхор татажа шадаха юм.
Тэдэнтэй барисаатай, улайха нюуртай амитан хадаа, магад, үгэдөө хүрэхэшье юм аалам», — гэжэ һанаад, һэлмэеэ хоолойһоонь холодхожо:
— Арила, хэрбээ мэхэлээ хадаш, тархииш таһалхаб, — гээд, гарайнь уяа тайлаба.
Эхэ эсэгэмни үхүүжэн, — гэжэ Шоно тангариглана.
— Ши эхэ эсэгэеэ хайрлаха сэдьхэлтэй хүн бэшэ гээшэш.
— Энээниие харана бэзэш? — гэбэ.
Дүүрээгээ дэлбэрхэеэ һанатараа айшаһан Шоно, үнэншэһэн болиһон янзатай, һөөргөө харан, саашаа боложо ябатараа, абар-табар һөөгүүдэй хоорондуур бии шадалаараа гүйшэбэ.
Головинай сэрэгшэд ниитын нүхэ малтажа, байлдаанай талмай дээрэ ами наһаяа алдаһан ород, буряад нүхэдөө хада гэртэнь хадагалбад.
ХИРТЭҺЭН ҺАРА
Повесть
НЭГЭДЭХИ БҮЛЭГ
БУРХАН ТОРХО ХОЁР
Табан хоногто тахилайнь аршагдаагүй байха ушар Тэгшэхэн Раднын гэртэ урдань нэгэтэш үзэгдөөгүй хэрэг.
Энээнэй урда тээ, нэгэ хэдэн жэлэй үедэ, Раднын гэрэй байдалые хойто жэлдэ иимэ болоод байха юм гэжэ худалша хүнэй хэлэбэл, этигэмээр бэшэ, үнэншэ хүнэй хэлэбэл, гайхамаар хэрэг байгаа.
Энэ ушар хадаа Раднын гэртэ сохом горитойхон хубилалта болоһые гэршэлнэ.
Радныншье, юрэ Хужарта нютагайшье нилээд олон һүзэгтэй айлнуудай байдалда богонихон саг соо иимэ эрид ехэ хубилалта болоһоной гол шалтагаан юун байгааб?..
Үмхи болоһон хуушанай заншал үрнин хүгжэжэ байгаа эдир согтой шэнэ ёһон хоёр хоорондоо үхэлэй ехэ байлдаа хэжэ, залуу баатарынь забдагүй түргэн илажа байһан дээрэһээ иимэ болобо гэжэ мэдэе.
Баһа бэшэ бэшэшье онсо шалтагаанууд байлсажа магад.
Урдань үдэшэ бүри ялагар зулын гэрэлдэ һуужа байдаг бурхануудынь мүнөө гунгарбаагайнгаа шэлэй саана харанхыгаар шобойлдожо һууна.
Тиибэшье урдань сангай утаан баханатан мушхаржа, дабирхайлиг гашуубтар үнэрөөр гэрыень дүүргэжэ байна.
— Яагаашье бэрхэ саг болобо гээшэб, лама... Гончог сүм!..
Хэзээ нэгэ амар жаргал ерэхэ юм? — гэжэ Раднын һамган Дулгар гэдэг гэмэрһээр бодожо, аляаһа батаганын зутарааһан соохор шара гуулин лаампа дотороо харшиин хээд, хоёр зуруул зуража унтараагаад, гурбадахияа зурахадаа носообо.
— Юугээр ядажа байнабта?
Бүхэли һүниндөө Дабаатанай хониной арһа элдэжэ һуухаа болиходоо зобобо гээшэ гүт?
Иигээд һаяар хамтын столовотой болохобди, тиихэдээ сай мяхаашье шанаха хүдэлмэригүй болохош, — гэжэ тэндэ байһан Янжамын дуугархада:
— Дуугай бай!
Би шамда хэлээгүйб, — гэжэ Дулгар хүгшэн хэлээд, аалиханаар бодожо, үхэг тээшээ ябана.
— Дэмы дэмы гэмэржэл байхадань, юун болодог юм агшаб.
Айлай хүгшэд хэрэгтэй юумэ хэлэжэ һуугшал, — гэбэ Янжама.
— Нүхэр, намайе бү һурга.
Эсэгэшнишье юумэ хэлээгүй юм, байһаар ши һургаха болобо гүш, бү түргэдэ...
Үгы, үхин, тэрэ нооһоо ээрэхэгүй, баһа хайшаа ошобо гээшэбши?
— Коммунынгаа улаан буланда ошоод ерэхэм: комсомолой суглаан бии һэн, — гээд, Янжамын яаралтайгаар пулаадаа боожо, бушуухан ябахадань, Дулгар хүгшэн:
— Түргэн ерээрэй, — гэжэ хэлээд, гээгдэшэнэ.
— Зай, — гэжэ дурата дурагүй дуугараад, Янжама үүдэнэй саана гараһаар, аргаахан гүнгэнэн дуулажа, сарья болоһон саһан зүргэ дээгүүр шар-шар гэтэр түргэ түргэн алхалжа ошобо.
Дулгар хүгшэн гэр дотороо гансаараа үлэжэ, гүбэр-гүбэр гэмэрнэ.
— Үнөөхи хүбүүнэймни оймһон яашоо гээшэб даа, шагабша шэнээр татажа үгэхэ гэжэ һанаа һэм...
Тэрэ барһанаймни хүлынь дааража ябана гү? — гэһээр, хоёр хуушан хахархай оймһо гаргажа, тооһо бурьяса һэжэрээд, хайшаа абажа, һандархай шагабшыень таһа хайшалжа, орон доогуураа хаяжархёод, нэгэ монсогор ээрэһэн нооһо гаргажа, залган үүдхэжэ эхилбэ.
Газаа ерэжэ ябаһан хүнэй шэмээ үбэлэй сэлмэг хүйтэн үдэшэ һонорхоноор дуулдажа, гэнтэ гэшхүүр дороһоо Тайга гэдэг нохой сошордонгёор хоёр-гурба удаа «һаб-һоб» гэжэ хусаад, эзэнээ танихадаа, эшэһэн мэтэ боложо, гансата абяагүй болошоно.
— Сэг!.
Шүдхэршни яана гээшэб! — гэжэ Раднын дуугархашье дуулдаба.
Дулгар хүгшэн яарамгай бодожо, үбгэмни ерээ ха юм гэжэ, сай халаахаяа бэлэдхэнэ.
Тиигэһээр байтарнь, Радна орожо ерээд, шүрбэгэрхэн хара һахалайнгаа сэн бун һэгсэрэн унагаажа байха зуураа хэлэнэ:
— Бадмын газаа һүрилһэн таряа сохижо арай гэжэ дууһабабди.
Зариманиинь үшөө хиидхэгдээгүй.
Машинануудаа Шагдарай газаа абаашажа тодхообди.
Олон хүн хүдэлхэдөө, баһа урматай байна даа.
Зургаан зуу гаран бухал таряан нэгэ үдэр соо сохигдошобол даа.
Урматай гээшэнь!
Радна гээшэ набтаршаг аад, багжагар сула бэетэй, үлүү дутуу зангүй, сэхэ шулуун, боро мүрэй хүн бэлэй.
Үнэндөө Сэбэгэй Радна гэжэ нэрэтэй болобошье, нютагаархиниинь үбгэ эсэгынь нэрээр Тэгшэхэн Радна гэлсэдэг байгаа.
Нютагаархиниинь томоотой хүн гэжэ тоолодог бэлэй.
— Үдэр ямар хооллообта?
Хэр эсэжэ ерэбэш? — гэн Дулгар һанаагаа зобонгёор асууна.
— Һайн эдеэлээбди даа!
Мүнөөдэрэйхи шэнгеэр ажалаа хэжэ байбал, жагсаахагүй байнабди.
Энэ коммунашье ехэ түргөөр өөдэлхэ байна даа.
Манайхи, юрэдөө, коммунада зүб ороо байнабди гэжэ би мүнөөл мэдэбэб.
Ажал хэхэдээ хүсэтэй, ондоохон байна, — гэжэ Радна коммунын ажалда ханаһан янзатай хэлэһэнэйнгээ һүүлээр гэр дотороо хараашалаад:
— Янжамамнай хаана ошооб? — гэжэ асууна.
— Ямар юумэнэйнь суглаан гэгшэб, баһа гараад ошоно бэлэй.
Хүнэй үгэ дуулахаа болёо.
Оёхо хадхаха юумэмнайш ехэ...
Хамууна, хамууна гээд лэ, ши саг үргэлжэ ябажа байхаш, үхин гэртээ байжа һуужа, юумэ хэхэгүй — би гансаараа хайшааш хүрэхөө болибоб.
Энэ бурхан тахилнай табан хоногой аршагдаагүй, тооһо шорой даражархёо... — гэжэ Дулгар гэмэржэ ябажа, галаа түлинэ.
— Хайшан гэхэб даа.
Залуу үхибүүд ябахаа һанаа юм бэзэ.
Ябажа ябахадаа, юумэш һураха, долорхо борлохо, бэедэнь туһатай байха юм ааб даа, — гэжэ Радна даруулан хэлээд, хоймортоо забилан һуужа, үбэрһөөн алшуур гааһан хоёроо гаргажа, хатуу набшан тамхи бааяса татана.
— Нёдондо үбэл хамуунаһаа хүнүүдэй гаража байхада, харин гарашоод байбал, мүнөө яһа амар юм һэн ха.
Манайхи зэргын айлнууд гараад, ямаршьегүй байжа байна даа.
Хүн зон юу хэлсэнэб, хайшаа юм энэш, юрэдөө?
Артельшье гэжэ бии ха юм, манай зэргын айлнууд хамуунаһаа гараад, артельдэ орожо байна.
Ши, гахай шэнги, нэгэл зүдхэһэн тээшээ зүдхэжэ ябаха ехэ тэнэг хүн гээшэш, — гэжэ Дулгарай енгүүтэйгээр гэмэрэн хэлэхэдэ, Радна лаампын гал алдангүй хаража, бодолгото болон, нилээд удаан абяагүй һууна.
Тиигэжэ һуутараа, нэгэ гартаа гүсэтэй сай, нүгөө гартаа табагтай хилээмэ аяга хоёрые баряад, асаржа ябаһан Дулгар тээшэ хаража:
— Дулгар, огто ойлгоногүй гээшэш.
Хэрэгтэ хэрэггүй юумэ шашажа һууха саг болёо гэжэ мэдэ.
Коммунада байхадаа, манай муудаһан ушар үгы.
Мүнөө бүхэли жэл шахуу хүдэлмэри хээд, коммунаһаа гараха гэжэ юу бэлэй, — гэбэ.
— Ши нэгэ жэл хүдэлмэри хэһэнээ юу хэлэнэбши, бүхэли наһаараа хүдэлмэри хэһэнээ һаныш.
Мэдэхэ шадаха зон, Ниматаншье хамуунада ороогүй аад, ямаршьегүй һайн байна даа, — гэжэ Дулгар шангарба.
Тиихэдэнь Радна хашарһан хэбэртэй, нюураа уршагад гүүлээд, хилээмээ ехэ ехээр үмхэжэ, сайгаа түргэ түргэн һорожо һуутараа, хэлэнэ:
— Галуу дууряажа, турлааг уһанда орожо үхэбэ гэһэн шэнги, бидэ Сэбээнэй Нимые дууряажа ябаха гүбди?
Саг үргэлжэ гэмэржэ байха юумэ үгы.
Би коммунаһаа, юрэдөө, гарахагүйб.
Гарабал ши өөрөө гаража бай.
— Тиигэжэл ходо хэлэгшэш! — гээд, Дулгар бодолгото болон һуутараа, — намда коммунада байхада хамаагүй.
Гансахан таба-гурбан үхэрэйнгөө һү мэдэхээ болиходоо, хэсүү шэнги байна даа, — гэжэ хэлээд, Дулгар абяагүй боложо, ойроо байһан оймһоо абажа, мэргэжэһэн гараараа гайхалтай түргөөр үлхэн оёжо һууна.
Радна сайлажа садаад, ойроо байһан ябаган шэрээ абажа, толгой дороо дэрлээд, өөдөө хаража хэбтэхэ зуураа маша олон юумэ бодоно.
Залуу наһандаа зобоһоноо, үдэр һүни илгаагүй хүшэр хүдэлмэри хэжэ ябаһанаа һанажа, мүнөө сагай ондоо боложо, шэнэ ёһоной дэлгэржэ байһые гайхажа, хүнэй ябадал яагаа жэгтэй гээшэб, сагай эрьесэ ямар һонин гээшэб гэжэ сэдьхэнэ.
Тиихын забһарта мүнөө һаяхан Дулгарай «бүхэли наһаараа хүдэлмэри хэһэнээ һаныш... таба-гурбан үхэрэйнгөө һү мэдэхээ болиходо хэсүү шэнги байна» гэжэ хэлэһэн үгэнүүд илангаяа хүсэтэйгөөр досоонь хаха орожо, коммунада хамталһан зөөриеэ шаналха харамнаха һанал гэнтэ ургажа: «Иигээд лэ һалашаха юумэ байгаа гээшэ гү, хайраншье зөөри!» — гэжэ сэдьхэлдээ гэмшэнэ.
Баһа тиигэжэ байтараа, үнгэрһэн үбэл коммунын анхан тогтохоһоо хойшо болоһон ушарнуудые дууһан һанаандаа оруулна.
Коммуна тогтоохо тухай суглаанай боложо байхада, арба гаран үхэртэй, гуша шахуу хонитой, гурбан хүдэлмэриин унаатай, бүхэли наһаараа хүниие нэгэ үдэр зараа мүлжөөгүй, наймаа хонжоо хээгүй, өөрынь зэргэ шадалтай Шагдар, Бата гэгшэдэй коммунада орохогүйбди гэхэдэнь, нюдарганай нүхэр гээшэт, танда тусхай налог ашаха ёһотой гэжэ аймагһаа ерэһэн тушаалтан Ошорон гэгшэ хэлэжэ байһан бэлэй.
Тэрэнэй һүүлээр Хужартын сомоной зон бултаараа шахуу колхоздо ороо һэн.
Удангүй, һүүлээрнь Ошороной хэлэһэн буруу боложо, колхоздо хүн бүхэн һайн дураараа орохо ёһотой гэжэ дээрэһээ заабариин гарахада, зарим зон гэдэргэ коммунаһаа гараа һэн гэхэ мэтын зүйлнүүд бүгэдэ тон элихэн һанагдажа, ехэ жэгтэй мэтэ үзэгдэбэ.
Тиигэжэ хэбтэһээр, Радна дуур-дуур гэжэ, таряа сохидог машинын хажууда барагдашагүй олон боолтонуудые асалан хаяжа, дууһажа ядажа байһанаа зүүдэлбэ.
— Радна аа!
Бодожо, хэбтэреэ заһаад, унта, — гэжэ Дулгар хүгшэн шангаар дуугарба.
Һажажа хэбтэһэн Радна гэнтэ һэрижэ, бушуухан бодоод, нойрмог байһан нюдэеэ гарайнгаа араар аршажархёод харахадань, Дулгар үнөөхи оймһоо оёжол һууһан хэбээрээ байна.
— Унтан алдажа хэбтэбэлби: эсээ сусаа байнаб, — гэжэ Радна хажуугаараа таамаг тэмтэрэн, алшуур гааһаа бэдэрнэ.
— Үдэр бүри иимэ хүшэр хүдэлмэри хэжэ байгаад, эсэхэшни юунэй гайхал байхаб.
Эртэнһээ амаржа унта.
Яаһаншье ехэ ажал хүдэлмэри гээшэб даа! — гэжэ Дулгар хэлэнэ.
— Ехэш гэжэ даа, хэдэг лэ ажал байгаа юм бэзэ.
Ажалһаа огтошье тунхаринагүйб.
Таряагаа бушуухан сохижо дууһаха хэрэгтэй болоод байна, — гэжэ анханай хүдэлмэришэ аад, мүнөө олоороо хүдэлмэрилхэдэ бүтэмжэтэй байхадань, урматай хүхюун ябаһан Радна үнэн сэдьхэлһээ хэлэнэ.
Тиигээд татажа байһан тамхинайнгаа утаае нэгэ янзаар бур-бур бааяса табижа, гэдэһэндээ тулам шэрэһэн нэгэ томо тархаанай шэрээгэй һүүдэртэ ороходо, тэрэниие алаха һанаатай гэтэжэ, һаруулда гарахыень хүлеэн һууба.
— Зай, — гэжэ Дулгар гүбэд гээд,— үнөөхи үхимнай яашоо гээшэб, юрэдөө!.. — гэжэ залхууршаһан янзатай, оёжо байһан оймһоо ойроо табижа, туйбынгаа хойгуур маажана. ~~~ Ехээр эбһээлнэ.
Хажуудаа байһан гүсэтэй сайһаа нэгэ аяга хэжэ, гудамхин уугаад, шабхарууень пеэшэнэй хаяада шалд гэтэр шабан хаяжархёод, лаампынгаа голые өөдэнь гаргажа, гэрэлыень ехэ болгоно.
Эхын сэдьхэл энэрхы тула хотодо һургуулида байһан Гарма хүбүүндээ һанаагаа зобожо, яабашье оймһыень түргэн дууһажа, дары эльгээхэ гэжэ, хэршье алжааһан залхуурһан болобошье, үнөөхи оймһоо абажа оёно.
Радна гутал хубсаһаа тайлаад, һууриһаа бодожо, дэрэ дэбисхэрээ заһажа байха зуураа һураһан юумэ һураар татуулхагүй гэдэгшэлэн, үбһэ түлеэн, мал адууһан, таряа талханай үнэ сэн гэхэ зэргын гэр тойроной үмсын ажахын асуудалнууд, нэгэ ойлгон гэхэдэнь, толгой соонь худхалдан һанагдажа байба.
Тиихэдэнь коммунада орожо, үмсын ажалгүй болоһон аад, юу хэрэггүй юумэ һанажа байна гээшэбиб гэжэ Радна бэеэ буруушаан, коммунада ороһоор жэл үнгэртэр мартагдахагүй яаһан жэгтэй заншал гээшэб гэжэ гайхахатаяа хамта, коммунынгаа ажахые хүгжүүлхэ, баяжуулха хүсэл гэнтэ хүбшэлһэн мэтэ, өөрөө мэдэнгүй дуугарна:
— Сэбээнэй Нима бэшэгтэшье һайн, ажалайшье, наймаагайшье бодолгодо бэрхэ хүн гээшэ — коммунада ороод, ударидаа бол, энэ коммуные бэлээр баяжуулха һэн ха даа.
Ушар мэдэхэ хүн аад, дэмы ороногүй гээшэ, али нэгэ ушар байгаа юм гү? — гэбэ.
Тиихэдэнь Дулгар тодожо абаһаар:
— Нима ухаатай хадаа баяжаа юм бэзэ даа. ~~~ Нэгэнэйнгээ соолго руу орошоходо, хойноһоонь дахажа, булта ородог хонид шэнги, хүнүүд хамуунада оробо гэжэ, ушар удхаа ойлгонгүй орошоод, бүхэли наһаараа хүдэлмэри хэжэ, хара хүлһөөрөө олоһон һаажа эдихэ үнеэ, унаха морёо нэгэ үдэрөөр мэдэхээ болишоод, шамдал адли, Нима юундэ уймажа ябаха һэм, — гэжэ хоротойгоор ёгтолон хэлэхэдэнь, Радна харюу хэлэбэгүй.
Хүдэлмэри хэжэ эсэһэн дээрээ хүгшэндөө гэмэрүүлжэ хашарһан Радна хэбтэмсээрээ бүхэ нойроор унтажа, бүдүүн шангаар хурхиршана.
Дулгар үнөөхи оймһоо оёжол һууна.
Гарма хүбүүмни ямархан байрада байдаг юм ааб, мүнөө унтажа байна ха гү, али номоо үзэжэ һууна гү гэжэ һанаандаа оруулхадань, Дулгарай нюдэндэ Гарма харагдажа байһан мэтэ, зүһэ шарайнь, хубсаһа хунарынь тон элихэнээр һанагдана.
Тиигэжэ һуутараа, Дулгарай сэдьхэл бодол Гарма дээрэһээ Янжамада шэлжэн ерэжэ, басагамни ехэ болоо гээшэ ха даа, яагаашье түргэн юм гээшэб!
Һаяхан лэ нарай юумэ байгша һэн даа.
Мүнөө хаана байна ааб, улаан булан гэдэгтээ һуужа байна аа гү, али гараад ерэжэ ябана гү, нохойдо зуулгажархина гү гэжэ баһа һанаата болохынь тэндэ гэнтэ үүдэн нээгдэжэ, үбэлэй хүйтэндэ уб улаахан болошоһон хасартай Янжама солбон хүнгэхэнөөр орожо ерэбэ.
Янжама орожо ерэһээр эхынгээ ойро туласа ошожо, оёжо һууһан оймһыень тонгойжо хараад:
— Эжы, ударник болоо ха юмши!
Яагаа ехые оёо гээшэбши, шамайе хамарай тамхяар шагнаха тухай хойто суглаан дээрэ табиха болоо, — гэжэ шоглон хэлэжэ энеэгээд:
— Эжы, сай бии гү? — гэжэ эрхэлэн татаһан дуугаар асууна.
— Саанаш гүсэ соо хүйтэн сай байха, халаагаад залги.
Энэ нооһоо ээрэхэ, юумэ хүүмээ оёхо хадхахагүй, бүхэли һүниндөө хаана ябана гээшэбши, яаһан бузар булай юумэ гээшэб? — гэжэ Дулгар хүгшэн сухалтай янзаар гэмэржэ эхилнэ.
— Эжы, бү уурла.
Би шамда ехэ һонин юумэ хэлэхэб, — гээд, гүсэтэй сайгаа абажа, шэрэм дээрэ халааха гэжэ табяад, шэрэмэйнгээ амһарта ябан һуужа, түлеэ хэжэ, галаа үлеэжэ аһааһанайнгаа һүүлдэ доошоо нам һуугаад:
— Би үглөөдэр гэр доторхёо сүм ондоо болгохом.
Гэрээ ялайтар угаагаад, тээ тэрэ муухай торхо, тэрэ хара үхэг, бурхан гэхэ мэтын хэрэггүй юумэнүүдые дууһан гаргажа хаяхам.
Тиигээд ханаараа дүүрэн гоёнууд зурагтай саарһануудые асаржа няахаб, — гэбэ.
Янжамын «гэр угааха» гэһэн үгэ ууртай һууһан Дулгарай шэхэндэ ехэ харша дуулдаһан тула тэрэниие эрид эсэргүүсэхэ гэжэ һанажа байһан дээрэһээ хойшонхи үгэнүүдтэнь анхарал табингүй, «бурхан» гэһэн үгые Дулгар огто ойлгонгүйгөөр үнгэргэһэн байба.
— Нүхэр, бү хиирэ, энэ үбэлэй хүйтэндэ гэр угааха гэжэ эндэ уһа саһан болгохошни бы?!
Хабар дулаан болоходо, угааха саг байха.
Хэхэ юумээ оложо ядабал, харин тахил бурханаа ялайтар аршажархи! — гэжэ Дулгар хүгшэн хэлэнэ.
— Һэ... яагаа һанаа амараар хөөрэнэбши даа: комсомолой үүр хабар болотор бидэ хоёрые хүлеэжэ байха юм бы!
Гурбан хоногой болзор соо сэбэрлэхэ гэжэ мүнөө тогтоогообди.
Тахил бурханаа аршаншьегүйгөөр гаргажархихада болохо юм ааб даа, — гэжэ Янжамын хэлэхэдэ, Дулгар ехэ сошордонгёор эрьен хаража, ойрохон зуура дуугай байгаад, гэнтэ шангаар:
— Яагаа?..
Бурхан гаргахашни бы!
Би амиды байгаа сагтаа наһаараа тахижа һууһан бурханаа шамда гаргуулхагүйб.
Үзэхэбди...
Юу хэлэбэ гээшэб шүдхэршни! — гэжэ хараал шэрээл болобо.
Янжама бааханшье сухарижа үгэбэгүй.
— Үзэхэбди.
Би энэ муухай торхо энэ бурхан хоёрые гаргажа хаяхаараал хаяхаб,—гэжэ эрид харюусаба.
Дулгар хүгшэн тэнсэлгүй уурлажа, даб гэжэ бодоод, ойроо һууһан Янжамые агта даража, дайралдаһан газарта гарайнгаа хордотор альгадажа мэдэбэ.
Янжама уй-хай боложо, орилхо уйлахынгаа забһарта: «Бурханииешни бута сохёод, гаргажа хаяхаб!» — гэжэ улам эсэргүүсэнэ.
Гэр дотор айхабтар шаг шууяан, хараал шэрээл, уй-хай, тэшэгэнээн нэшэгэнээнэй болошоходонь, унтажа хэбтэһэн Радна гэнтэ сошожо бодошоошье һаа, гүйсэд һэрижэ ядажа, нойрмогтойгоор:
— Һөөе!
Болиит, болиит, яажа байна гээшэбши, хиирээ гүш? — гэжэ шангаар хашхарна.
Дулгар нэгэ бага намдажа: ~~~ — Энэ эмэмнай хиирээ, галзуураа гээшэ гү?
Тахижа һууһан бурханииешни бута сохижо, газаа хаяхам гэжэ байнал, — гэнэ.
— Янжама-а!
Ши яагаабши? — гэжэ Радна асууна.
— Хаяхаб...
Мүнөөдэр комсомолой суглаан дээрэ коммунын гэшүүн комсомолшууд гэр дотороо бурхан байлгахагүй гэжэ тогтоогообди.
Бурхантай байһан хүниие комсомолһоонь гаргаад, коммунаһаа намнаха гэжэ хэлсээбди.
Шабар бурханай түлөө комсомолһоо гаргуулха аргам үгы, — гэжэ зоримгой эрид харюусаба.
Дулгар хүгшэн гэнтэ сурхирса уйлажа, пулаадайнгаа үзүүрээр нюдөө аршаад, Радна тээшэ хандан хэлэнэ:
— Шинии хамуунада байхын тулада би наһаараа тахижа һууһан бурханаа яабаш хаюулхагүйб...
Иигэжэ нүгэл үргэлжэ байха аргам дүүрээ.
Үглөө үглөөгүүр энэ хамуунаһаа, юрэдөө, гарая! — гэнэ.
Тиигэжэ хүгшэнэйнгөө уйлажа һуухада, Раднын досоо тон ехэ уяран муудажа, сонхын хажууда һугшаран байһан Янжама тээшэ хаража хэлэнэ:
— Янжама, муха, ши боли.
Нэгэ арга олоод, ушараа хэлээд, бурханаа гаргангүй байжа үзүүжэбди.
— Би яашье болихогүйб.
Хэндэшье хэрэггүй гуулин, шабар бурханайтнай түлөө комсомолһоо намнагдажа, бүхэли наһаараа нэрээ хухарха аргам үгы.
Уйлалдажа байһан хүгшэн басаган хоёрынь Раднада тэгшэ хайратай — коммунаһаа гараханьшье бэрхэ, тахижа һууһан бурханаа хаяханьшье бэрхэ байба.
Раднын толгой соо элдэб олон юумэ худхаралдан һанагдажа, бодолынь төөрин манаржа байтараа, гэнтэ һанал абажа, сэхэлдеэд:
Би коммунаһаашье гарахагүйб, бурханһаашье һалахагүйб, — гэжэ тоб гэтэр шангаар хэлэбэ.
— Минии байха аргам үгы.
Шинииш гарахагүй юм һаа, би үглөө үглөөгүүр хамуунын түрүүлэгшэдэ ошожо, хубита зөөриеэ илгуулан абаад, дасан абаашажа, олондо үргөөд, шабганса болохом, — гэжэ Дулгар хүгшэн мүн сухаришагүй эрид хэлэбэ.
— Шинии тиигэжэ бандинарта абаашажа үгэхэ зөөри гэжэ байхагүй.
Ябахаа һанабал, бурханаа үргэлөөд лэ яба! — гэжэ Янжамын хэлэхэдэ, Дулгар хүгшэн тэсэжэ ядан, бодожо ерээд:
— Ши минии түрэһэн, минии тэжээһэн үхин гээшэш.
Намайе хооһоор намнаха болобобши! ~~~ Би шамайе һургахадаа, хэнһээшье асуухагүйб, — гээд, баһа Янжамаяа даража, альгадажа эхилбэ.
Радна гүйн бодожо, һалгаагаад:
— Хэрэлдэхэ наншалдаха юумэгүй, хуули байһан хойноо зөөрииетнай хубаагаад үгэхэ.
Хэн хайшаа ошохоб — дураараа бологты. ~~~ Бил коммунаһаашье гарахагүйб, бурханһаашье һалахагүйб, — гэжэ дабтан хэлээд, хэбтэридээ ошожо хэбтэшэбэ.
Тиигэжэ шууялдаад, эсэстээ һалаха гэжэ шиидэһэнһээнь хойшо хахад саг үнгэрөөд байхада, Раднын гэр дотор хон-жэн, харанхы байна.
Гансал үе-үе Янжамын һугшарха абяан, үбгэн хүгшэн хоёрой ээлжээгээр хурхиралдаха тодохон дуулдана.
ЯНЖАМА ЯБАХА БОЛОБО
Үбэлэй сэлгеэ хүйтэн үглөөгүүр нарин голой шанга жабарта Хужартын айлнуудай үрхөөр гараһан утаан газар сохижо, голоор ябаһан аяншанай шаргануудай шахинаха шэмээн сууряатан дуулдажа байба.
Үнгэрһэн һүниин ехэ тулалдаанай һүүлээр үхэһэн мэтэ бүхөөр унтаһан Раднатан үглөөгүүр орой болоһон хойно бодобо.
Гэр доторнь урданайхидаал бэшэ, шоройньшье хамагдаагүй, унтаһан дэрэ дэбисхэрыньшье хуряагдаагүй, Раднатан бултадаа ууртай сухалтай, бултадаа абяагүйнүүд һуужа, доро дороо сайгаа оошон һороно.
Радна ажалһаа гээгдэһэндээ гэмшэн, гэр бүлэнэрэйнгөө һандарха болоһон энэ жэгшүүритэй ушар тохёолдоһондо гутажа, уруугаа хаража, гааһаяа хүхэжэ, бодолгото болон һууна.
Дулгар хүгшэн мүн ууртайш бол, дотороо һанаата болоһон янзатай, сайгаа уужа садаад, аяга табагаа хуряагаад, үхэг сооһоо шэнэ дулаан гуталаа абажа үмдэнэ, түхеэрнэ.
Янжамашье баһал нэгэ өөрэ юумэ бодоһон хэбэртэй, сонхын хажууда хүдэлэнгүй зогсожо, сонхын шэлдэ хүрэһэн зузаан сэнгые хургаараа даража хайлуулан, түхэреэнүүд нүхэ гаргажа, тэрээгээрээ газаашаа шагаан харана.
Тиигэжэ байтараа, хэн гүйжэ ябана гээшэб даа гэжэ аргаахан гүбэд гэжэ дуугараад, хургаа амандаа хэжэ байжа, яаралтайгаар шагаабари нүхэнүүдээ ехэ болгосогооно. ~~~ Тэрэнэй удаа газаа гүйжэ ябаһан хүн тээшэ хараад:
— Дугар яагаа гээшэб?
Гүй гүйһөөр манайда ерэбэл.
Аба, шамай яба гэжэ ерэбэ ха, — гэжэ дуугарна.
Янжамын хэлэһые огто дуулаагүй мэтэ, Раднашье, Дулгаршье дуугарбагүй.
Тиигэһээр байтар, уданшьегүй гэшхүүр өөдэ хүн түбэрэн гаража, няалдаһан зузаан үүдыень угзаран татажа, нютагайнь комсомол хүбүүн Дугар гэдэг орожо ерээд, гүйһэндөө амидажа уухилжа байжа:
— Янжама, шамайе комсомолой секретарь Базар түргэн ерэ гэнэ, яба! — гэбэ.
Янжама нюдөө ехээр хаража, доторнь гэнтэ үдэшын суглаан дээрэ баталһан тогтоолнууд һанагдажа, магад, тэрэ тогтоолоо гүйсэдхэһэн, үгые шалгаха гэбэ гү, юун гэхэ гээшэбиб гэжэ һанаагаа зобон айжа, түргөөр асууна.
— Юундэ ерэ гээб? ~~~ Яахань бэ?
— Хаана ябуулха гээ һэм даа, Базар хэлэжэ байгаа һэн, би һайн мэдэнэгүйб.
Балжама та хоёрые холо эльгээхэ хэбэртэй хэлэнэ һэн.
Бушуу яба, мүнөөдэр мордохот гэнэ һэн, — гээд, яаралтай гаража ябахаа һанахадань, Янжама хойноһоонь:
— Хүлеэ, сугтаа ошоё, — гэжэ яаран мэгдэн, пулаад, дэгэлээ бэдэржэ, иишэ тиишээ гэр дотороо гүйнэ.
Янжамын гаража ошоһон хойно Радна Дулгар хоёр хаана эльгээхэ, яаха гэбэ гээшэб гэжэ доро дороо һанаагаа зобожо байбашье, хоорондоо үгэ дуугаралсанагүй.
Радна нэгэнтэ хүдэлмэриһөө гээгдэһэн хойноо мүрынь нэгэ гэжэ бодоод, басаганайнгаа бусажа ерэтэр хүлеэхэ гэжэ шиидээд, малгайгаа үмдэжэ, бээлэйгээ барижа, газаашаа гарахаяа забдаба.
— Хаана ошохошниб? — гэжэ Дулгарай асуухада, Радна үүдэнэйнгээ тэндэһээ һөөргөө эрьен хараад:
— Газаа гаража, түлеэ хахалхам.
Басаганайнгаа ерэхые хүлеэгээд, хүдэлмэридөө ошохо болоо бэзэб, — гээд гарана.
Гэртээ үлэһэн Дулгар хүгшэн бурхан тээшээ нэгэ хараад, «бурханда дотороо зальбараад, һүзэглөөд байхада өөрэгүй юм бэзэ» гэжэ Раднын хэлэһэн үгые ойндоо оруулна.
Иигээд гэртээ бурхантай байбаш гээд, басагыемни абаашажа хаажархёо һаань, яаха гээшэбиб гэжэ доторнь уяржа, Янжамаяа хайрлажа, дэмышье сохёо байнаб даа гэхэ мэтээр нэгэ һанана.
Хэрбээ бурханииешни гаргажа хаяхамнай гээд комсомолшуудай ерээ һаа, ямаршье юумэндэ торон тогтонгүй, үйлөөрөө бололдоод һалашахаб гэжэ нэгэ шангадан бодожо, уруугаа харан һууба.
Үгы даа, тиимэ юумэ болохогүй бэзэ гэжэ баһа һанаагаа заһана.
Газаа түлеэ хахалжа байһан Радна үе-үе болоод лэ, мүнөө коммунын улаан булан болонхой Дабаа нюдарганай байшан тээшэ Янжамын хойноһоо һарабшалан харана.
Үдэшынгөө хэрүүл ба гурбан ондоо һалаха гэһэнээ һанана.
Доторнь хүльбэрнэ, зүрхэниинь үбдэнэ, хүндөөр һанаа алдана.
Тиигэжэ байжа нилээд ехэ түлеэ хахалжархиһан байба. ~~~ Һүхэеэ модондо сабшажархёод, хахалһан түлеэнһээ ехээр тэбэрижэ, гэртээ ороходонь, Дулгар сонхынгоо ойро ошоод, Янжамын хайлуулһан нүхөөр шагаан хаража байба.
— Үнөөхимнай гараад, наашаа гүйжэ ябанал, — гэжэ өөрөө мэдэнгүй дуугарна.
— Яаба хаб, юундэ дуудаа юм? — гэжэ һанаа зобонгёор Радна дуугараад, алшуур, гааһаа гаргажа, тамхяа удхана.
Тиигэһээр байтарнь, Янжама энеэдэтэй, баяртай гүйн орожо ерээд, үнгэрһэн һүниин хэрүүл шууяае сүм мартаһан хэбэртэй, хоёр бээлэйгээ ябууд дундаа сонхо дээрэ хаяжархёод, сэхэ ябажа, гэрэй баруун-урда буланда байһан баахан улаан хайрсагаа нээжэ, досооһоонь шэнэ пулаад, бээлэй мэтэеэ яаралтайгаар гаргасагаажа байба.
— Янжама, яагаабши, юун болобоб?
— Ябаха болооб.
Мүнөө хахад үдэрэй үедэ манда улаа ерэхэ, Балжама бидэ хоёр ябахамнай, — гэжэ Янжама хайрсаг доторһоо хэрэггүй юумэнүүдээ илган орхижо, хэрэгтэй юумэнүүдээ аятайхан ябталжа байха зуураа харюусана.
— Хаана?
Юундэ? — гэлдэжэ эхэ эсэгэ хоёрынь зэргэ асууна.
— Хото, зургаан һарын курсада эльгээхэ гэбэ, — гэжэ Янжама бардам янзаар хэлэнэ.
Тиихэдэнь үбгэн хүгшэн хоёр үнөөхи ехэ хэрүүл шууяагаа огто мартажа, гэнтэ уур сухалгүйнүүд боложо, басагамнай яажашье ябаха юм, холо ябажа үзөөгүй юм һэн гэхэ мэтээр гэмэрэлдэн, һанаагаа зобон, хубсаһа хунарыень гарган, түхеэрэн, сай мяха шанан, иишэ тиишээ гүйлдэнэ.
Янжама гаргаха гэдэг бурхан торхо хоёроошье мартажархиһан, багашуулай зангаар эжы абадаа эрхэлэн татажа байгаад, эдеэлнэ, хубсална, түхеэрнэ.
Удангүй хоёр мори оруулһан лааян ехэ шаргатай улаашан Раднын тээшэ хатарган ерэжэ, газаань тогтобо.
Радна үбгэн дороһоо һанаа алдажархёод:
— Янжамамнайшье ябаха болобо, бидэ хоёр яажа байха гээшэбибди? — гэжэ уйдад гэһэн шэнгеэр дуугарна.
— Бидэ яаха һэмбибди даа, харин хүүгэм яажа ябаха юм... — гэжэ Дулгар хүгшэн энхэрэгээр хэлээд, үнгэрһэн һүни альгадажа байһан Янжамынгаа улаахан хасарые үндэн таалана.
ХОЁРДОХИ БҮЛЭГ
ТАРМАЛГЫН ҮЕ
Уужам тэгшэхэн нугада утаар ургаһан хүхэ үбһэнэй хурса һайхан үнэр анхилна.
Мүн хуурай газар хатаһан үбһэн хоёрһоо гараһан тооһон үрхиржэ, шанга наранда хүрин болошоһон колхознигуудай хүлһэтэй хүдэр нюурта тудан бууна.
Бухал табижа ябаһан шиираг хүбүүдэй хасар, һаншаг уруу гоожоһон хүлһэнэй сараа сагаан мүр болон, зурыжа харагдана.
— Балдан!
Дарад гээд тарма, үбһөө гээнэш, — гэжэ залуу хүбүүдээр хүхижэ, эдирхэлдэн тэмсэн, бухал табижа ябаһан Радна үбгэн шангаар ооглоно.
— Хүлни холошоһон аад үбдэнэ, — гэжэ морин тармуураар үбһэ тармажа ябаһан Балдан хүбүүн дуугараад, хашарһан янзатай, үрөөһэн гараараа тармуурайнгаа рычагай барюулые даража, морёо нэгэ угзарна.
Наранай дээрэ гараха бүри агаар ами абашагүй ааяма бүгшэм болоно.
Хужартын коммунын хүдэлмэришэ гэшүүд сабшаха бригада, тармаха бригада, һүрилхэ бригада гэжэ гурбан бүлэг болон таһаржа, тармаха бригадынь гуша шахуу хүн мүнөөдэр энэ нугада хүдэлбэ ха.
Гурбан морин тармуураар тармажа, хойноһоонь гурбан бүлэг бухал табяашад, тэдэнэй хойноһоо хог һуури тармаашад — эхэнэр, хүүхэд ябана.
Ажаглаад харахада, тэдэнэй зариманиинь хооллохо эдеэлхэ сагаа хүлеэжэ ядаһан, залхуурһан хэбэртэй, отог тээшээ харан зогсоно, толгойгоо маажана, һуняана.
Тэдэнэй дунда нэгэ улаахан пулаадтай, маряатай хүдэр бэетэй басаган согтой солбон ябажа, хумилгын һуури тармаха зуураа машинаар тармаһан эмхигүй баалнуудые ехэ ехээр асалжа, бурьяса бухал табижа ябаһан Базар хүбүүн тээшэ нюла-нюла болоод лэ, нюдэнэйнгөө үнсэгөөр аятайхан инагаар хаража, энеэбхилэн ябана.
Тэрэ хадаа хотодо түр һургуули дүүргээд, һаяхан ерэһэн Янжама хүүхэн бэлэй.
Янжама Базар хоёр анханһаа бэе бэедээ дуратай һэн.
«Базар үнэхөөрөө ажалша габшагай комсомол гээшэ ха.
Комсомолшууд булта энэ Базар шэнги һаа, һайн бэлэй даа. ~~~ Базарые комсомолой секретарьһаа тон дэмы гаргаа байна.
Базарай гэм үнэндөө огто үгы юм һэн. ~~~ Тархи, тэрэ үедэ би байгаа һаа, дууһан хэлэхэ һэм даа.
Хамаг гэмынь сүм тиихэ сагта партиин гэшүүн, аймагай инструктор ябаһан Ошорон гэгшын гэм юм һэн.
Ошорон коммунын эхилжэ тогтожо байха үедэ «зүүнэй» нугалаа хэжэ, партиин айкомһоо хатуу донгодолго абаһаниинь элитэ.
Баһа һүүлдэ, тэрэ үбэлшье ябахадаа, манай үүрэй суглаан дээрэ комсомолшууд булта гэр гэртээ байһан бурхануудые гурбан хоног дотор гаргажа хаяха ёһотой гэжэ идхаһан хэлэһэн дээрэһээнь улас түрын талаар тиимэ алдуутай бузар хэрэг гараһан байгаа.
Үнгэрһэн үбэл өөрөө эжыдээ сохюулһанаа һанажа, эшэһэн мэтэ, доторнь муудана.
Базарые «зүүнэй» нугалаа хээ гэжэ үүрэй секретарьһаа гаргаһые илангаяа буруушаажа, ходо дабтан һанажа ябатараа, хажуудаа ябаһан багашаг наһатай комсомол басаганда томоотой янзаар, аргаахан:
— Ши амар байнаш даа: ахашни коммунист, гэртэтнай үбгэн, хүгшэн хүн үгы ха юм.
Намда хэсүү түбэгтэй байдаг: эжы, абанар бурханда һүзэгтэй, халтад гэбэл уурлаха сухалдаха, бэрхэ юм.
Хэзээ, яажаш болбосорхо зон юм даа, — гэжэ хэлэхэдэнь, тэрэ басаганиинь үг-маг гээд, балайшье мүртэй харюу хэлэнгүй, үни бүмбэгэр болошоһон бухалайнгаа оройе дахин дахин заһажа, тойрон ябажа, тармуураараа сохино.
— Манай коммунын айлнуудай хахадынь шахуу гэртээ бурхангүй болоод байна.
Нэгэ-хоёрхон жэл соо иимэ ехэ хубилалта болоод байхадаа, нүхэр, хүрөө гээшэл даа, — гэбэ.
— Тиигэжэ бодоходо, тиимэшье юм бэзэ даа.
Баһа нүгөө талаарнь бодоходо, хубисхал болоһоор нэгэ-хоёр жэл үнгэрөө бэшэ, арбан гурба-дүрбэн жэл үнгэрһэн байна.
Манай коммунын гэшүүдэй хахадынь гэр дотороо бурхангүйшье бол, олонхиинь толгой соо бурхан байһаар байна гээшэ. ~~~ Гэр дотор байһан бурханиие гаргахаһаа хүнэй толгой соо байһан бурханиие гаргахань бэрхэ юм байха даа, — гэжэ Янжама һурган һагад хэлэнэ.
— Тиимэш гээшэ гү даа, — гэжэ тэрэ басаган зүбшөөгөөд:
Үнөөхи үбэл бурханаа үгы болгохо гэжэ манай үүрэй суглаан дээрэ тогтоогоод, Шэмэд Сэдэн хоёр гэртэхи бурханаа эбдэжэ, газаа хаяад, эсэгэ эхэнүүдынь үйлэ галаб, шаг шууяан боложо, хүн зоншье бүгэдэ ехэ аягүйгөөр хэлсээ һэмнэй.
Ганса тэрээн дээрэһээ боложо, Базар комсомолой секретарьһаа гаргагдаа гээшэ һэн бэзэ, — гэжэ хэлэнэ.
— Тэрэ ехэл буруу юумэ болоһон байгаа даа.
Манай үүр һаяшаг тогтоһон, ойро дүтэ партиин хүсэтэй һайн үүр үгы байгаа ха юм.
Тэрэ мэтын ушар дээрэһээ иимэ буруу алдуу зүйлнүүд гараа һэн, — гэжэ Янжама өөһэдынгөө зэмые, илангаяа Базарай зэмые сагааруулха һанаатай дуугарна.
Августын шанга наран гам хайрагүй шарана.
Аяр хаташаһан үбһэнэй набша сэсэгүүд, гамнажа дүмэжэ тармыт гэһэн шэнги, шэбир-һабир шэбэнэлдэһэн мэтээр һаршаганажа, аюулда дайрагдаһан амитан мэтэ, бэеэ хуряан хомбиижо, шэрэлдэжэ байна.
Наранай орой болохо бүри коммунынхид улам яаража, нарантай урилдаһан мэтэ, асалха тармахань түргэдэнэ.
Энэ үглөөгүүр ойронь ерээд харахада, үргэлжэдөө сабшагдаад хэбтэһэн нэбшэгэр ехэ хадалангай гурбанай хоёр хубинь тармагдаба.
Шэнэхэн табигдаһан хөөбэгэр хүхэ бухалнууд бэе бэеһээ үндэр боложо, оройгоо хүндэ һайрхан харуулха гэһэн шэнги, аржа-баржа зэрэлгээтэн үзэгдэнэ.
Тармагдаха талмайнь, түймэрэй дунда байһан заахан олтирог мэтэ, эндэ тэндэһээ хашагдан, ташаатан, улам улам бага боложо, һүрөө дарагдан хёрбойжо, борлон харагдана.
Дууһажа бусаха гэжэ оролдон ябаһан коммунынхид улам бүри эдэбхитэй согтой, дуу шуунь шанга боложо, үдэшын оролгын хойно, үглөөнэй үрдиһэндэ орходоо бүришье үлүүгээр, бүришье хэшээлтэйгээр хүдэлнэ.
Илангаяа тармалгын бригадые даажа ябаһан Базар хүбүүн эсэшэ сусашагүйгөөр бухал табижа, гэдэргээ буляалдадаг хүнүүдые баалан түргэдхэжэ, омогтой дорюун ябана.
— Балдан, эрэ хүндэл адляар тарма!
Яагаа шабгансын темпээр ябанабши?
Хашан хээр Балдан хоёр адли дайралдашоо байнат даа, — гэжэ наада бариһан янзаар Балдан тээшэ хаража, Базар бригадир хэлэнэ.
Тиихэдэнь анханай залхуушаг Балдан хүбүүн Базар тээшэ дурагүйгөөр хялам гэжэ хараад, хүзүүгээ нугалжа, абяагүйгөөр морёо нэгэ-хоёр шабхадаад, амынь угзарна.
Хашан хээрэнь залхуурһан янзатайгаар һүүлээ шарбажа, шэхээ хуумайлган, толгойгоо занхад гүүлээд, хушуугаа өөдэнь сохойлгон, ябадалаа зааха түргэдхэн алдабашье, дары мартажа, Балданиие хэды багтаа «дпруу» гэнэ ааб гэжэ хүлеэн, хойшоо татагалзан шагнажа, нэгэ-хоёр, нэгэ-хоёр гэжэ алхална.
Тармаха газарынь улам бага боложо, наранай орохо хүрэтэр сохом дууһаха янзатай.
Энэ нугын тармалгые дууһахадаа, энэ үдэрэйнгөө даабариие үлүүбшэлэн дүүргэхэ ха юм.
Тэрэ бригадые даажа, урма баяртай ябаһан Базарай дотор эдир залуу наһанай инаг абьяас сэдьхэл үе-үе урган гарана, аржа-баржа бухалнуудай саагууршье, наагууршье бултагад гэжэ, нэгэ харагдажа, нэгэ далда орожо ябаһан Янжама басаганай улаахан пулаад Базарай хурса нюдэндэ эрхэгүй ходо дайралдана.
Яаран мэгдэн ябаһан Базар хүбүүн нюуртань нэбтэрэн гараад, гоожон ябаһан хүлһэеэ хамсыгаараа аршажархёод, унжалдангир зөөлэн үбһэнэй хумилгануудые огло огло асалан, томо томо бухалнуудые табижа ябаха зуураа хирэ болод гээд лэ, аргааханаар, утаар аялга татан:
Хурданхан моригүй гээ гүт даа,
Коммунын Шаралдай яагаа юм?
Хубитахан нүхэргүй гээ гүт даа,
Комсомолхон Янжамам яагаа юм?...
— Базар аа! ~~~ Яатараа гуниглаабши, наран үшөө эртэ байнал, — гэжэ зэргэлээ үедэ бухал табижа ябаһан залуу хүн дорюунаар наадалан дуугарна.
— Минии гуниглахада, ши юундэ уйдаабши? — гэжэ Базар дурагүйдэжэ дуугараад, дуулахаа зогсоно.
— Дуулыш, нүхэр, юундэ абяагүй болообши?..
Базар үлэ дуулаһан мэтэ боложо, эшэһэнээ балаалха һанаатай, һүрхэй яараһан хэбэртэйгээр бухалаа табина.
Уруудам харгыдаа ороһон улаан-шара наран улам улам доошоо һолжорһоор, хоёр-гурба мухарихадаа, уулын саана орохоор болоходоо уурлаһан шэнги, мэнэн улаан шарай шарайлжа, һүртэйгөөр хараад байһан мэтэ байбашье, халуун шанга элшэнь һуларан буураба, һэрюубтэр зөөлэн амисхал дайдада тунажа, ажал хэхэдэ аятай зохид үе болоно.
Хадын нюруу дээрэһээ хүндэлэн туяа хаяжа байһан наран өөдэ харахада, тармалгаа дууһажа ябаһан эдэ бүлэг ажалшадай дээгүүр нарин тооһон дэгдэжэ, хиидэ манаран бөөгнэржэ үзэгдэхэтэеэ хамта тоо томшогүй олон жэжэхэн илааһа батаганануудай һуунагтан хөөрсэгэнэжэ, агаарта хуйлан эрьен ябахань тодохоноор харагдана.
— Хүйхэр бэрхэ хүбүүн гээшэ ха даа.
Асалха бухаллахадаа абьяастай байна, — гэжэ ажалда дуратай Радна үбгэн саада захын үедэ бухаллажа ябаһан Базарые һайхашаан, магтан һанажа, урматай нюдөөр харана. ~~~ Өөрөө үбгэршэһэнөөш мэдэнгүй, үрдилдэн ябажа хүдэлмэрилнэ.
— Тархи даа, халаг! ~~~ Энэ Балдан гэжэ өөдэгүй хүбүүн байна. ~~~ Морёор тармажа ябаһан аад, залхууржа, забһартуулжа, хахад үбһөө гээжэ ябана.
Удангүй наран оробо, коммунынхид тармажа дууһаба.
Үсэгэлдэр үглөөгүүр ургажа байһан, энэ үглөөгүүр унаад хэбтэһэн нугын хадалан дээрэ, мүнөө харахада, хэдэн зуун бухал бодошоһон байхадань, урдань өөрынгөө зурагархан хадалан дээрэ зургаа-долоон хоног ажалладаг Радна гайхалтай ехэ баясажа, олоной хүсэн, машинын туһа гэдэг яаха аргагүй ха юм, мэдээд лэ засагай газарһаа иимэ коммуна колхоз байгуулгые шухалашалдаг байна даа.
Энэ үбһэн харин булта минии байгаа һаа, ямар байха һааб гэжэ һанажа ябаад, һүүлшын баалые асалжа, бухал дээрэ табижа, асаараа нэгэ-хоёр тоншожо заһажархёод, бэшэн тээшээ харахадань, бүгэдэ дууһаһан, зариманиинь тамхяа носоожо, зариманиинь хубсаһа хормойгоо гүбижэ байхадань, бардамаар хоолойгоо заһаад:
— Зай, хүбүүд, гоё бэзэ?
Иигээд отогтоо орожо, унтаахайн урин харагшанда ошохо болоо!..
Үглөөгүүр эртэ Доодо нугын тармалгада ошохо гүбди? — гэжэ Радна омогтой дуугаар Базар тээшэ хаража асууна.
— Тиихэ, тиихэ.
Нүхэд, үглөөгүүр эртэхэн ошоод лэ, баһа мүнөөдэрэйхи шэнгеэр дууһажа үзэхэбди, — гэжэ Базар бригадир хүхюу шангаар соносхоно.
— Үглөөгүүр шүүдэртэйдэ хайшан гэжэ тармахабибди?
Шүүдэрэй хатаһан хойно ошохо юм ааб даа, — гэжэ бухалай хаяада амаржа хэбтэһэн Балдан хэлээд, толгойгоо маажаһаар бодожо, тармуурта хүллэһэн хашан Хээр тээшээ аргаахан найгажа ошоно.
— Табан хоногой тала үлөө.
Балдан, зүрхэлжэ үзэ, үбһэнэй һүүлдэ амархаш, — гэжэ тэндэ байһан Радна үбгэн жүдхүүлэн хэлэнэ.
— Ходол залхууржа ябаха ямар амитан гээшэбши!
Комсомол бэшэ, харин банди байбал, таараха һэн хаш даа, — гэжэ Базарай дээрэлхүүгээр хэлэхэдэ, ойронь байһан нэгэ залуу хүбүүн:
— Балданиие үглөөгүүр орой болотор унтуулха хэрэгтэй: бүхэли үдэртөө тармуур дээрээ миин һуухадаа, эсээ юм бэзэ, — гэжэ ёгтолон дуугараад, энеэнэ.
— Тиигэбэл Балдан үглөөдэр бухал табиг, би тармахаб, — гэжэ баһа нэгэн хашхарна.
Балдан тэдэн тээшэ хулгай нюдөөрөө хулмагад байса харажархёод, аалиханаар тармуур дээрэ гаража һуугаад, газарта хүлхыжэ хэбтэһэн боожоо татан хүдэлгэжэ, абяагүйгөөр отог тээшээ галгюулна.
Базарай бригадынхид мүнөөдэр ехые тармаһандаа бүгэдэ урматай хүхюутэйшье бол, гэдэһэниинь үлдэжэ, олонхинь отог тээшээ яараха хэбэртэй болобо.
Эхэнэр, хүүгэдынь хамагай түрүүн бүлэглэн илгаржа, эрэшүүлһээ таһаран, хоорондоо абир-шэбэр дуугаралсан, саашаа ябажа шиидэхэдээ, булта зэргэлэн жэрыжэ, хоолой ниилүүлэн татажа, дайдые сууряатуулан, хонгёо һайханаар дуулалдана.
Удаа тээнь залуу хүбүүд нэгэ бүлэг таһаран, шог үгэ хэлсэжэ, шанга шангаар энеэлдэн, шууяжа, носолдожо, намнасалдажа, аса тармуураа ёдогошуулан, хөөрсэгэнэн, ухаа тооһо бурьюулан ябанад.
Тэдэнэй хойноһоо, бухалнуудһаа һалажа ядаһан шэнги, забһараарнь эрьелдэн зогсон, тамхяа татажа, нам гэжэ хөөрэлдэн гээгдэһэн үбгэд томоотой янзаар аргаахан дуугаралсажа, хэзээ бороогой орохо, хэзээ хюруугай унаха, хэзээ одо мүшэнэй тохёолгон болохо тухай хөөрэлдэжэ ябана.
Үдэшын улаан толон уулын оройгоор хаяатан үзэгдэжэ, амилжа ханашагүй арюун тунгалаг һэрюухэн агаар дайда дүүрэн тунажа, зунай сэлмэг зохид үдэшэ болобо.
Коммунынхидшье бултааран отогтоо оробо.
Нугын хадалан дээрэ абяа шэмээгүй.
Гансахан эдишэ ууша бэдэржэ, иишэ тиишээ тооһорон ниидэһэн үлэн боргооһо батаганануудай гомдолтойгоор жииян дуулалдахань шэхэндэ хашартайгаар соностоно.
Коммунынхидай ажалай үдэр дууһаба...
ХОЁР БЭШЭГ
Бүтүү шугы бургааһанай дундуур шааян шалшаганан урдадаг түргэн горхоной баруун бэедэ һүүдэртэн харлажа байһан набтархан аад, сабшама эгсэ эрьеын хаяада зунай намжаа дулаахан үдэшэ хоёр гал ойро ойрохон ялаб-ялаб улалзажа байна.
Нэгэ галынь һүлэмхи бүүдэгэршэг, улаан үнгэтэйшье һаа, нэгэ янза тэгшэхэн носоно. ~~~ Нүгөөдэнь нэгэ хирэ ялагар ехэ болоно, нэгэ хирэ бууран һуладана, ойронь байгша хүнүүдэй томо томо сусалнуудые абажа, дээрэнь мундуугаар хаяхада, улаалзай ошон сасаран соробхижо, хүсэтэй дүлэн хурсаар бадаран, тортогтой хара утаан мушхаран гарана.
Отогой үүдэндэхи галай хажууда түбхинэһэн наһанай эрэшүүл, үбгэд энэ үедэ үлэгшэ һэн.
Нүгөө түүдэгэй хажууда мүнөө, мүн урда мэтэ, бүгэдэ омог наһанай залуушууд, хүбүүд, басагад хамтарһан байба.
— Залуушуул, түлеэгээ гамнагты! ~~~ Яагаа ехээр түүдэг табинабта! — гэжэ отогой үүдэнһээ нэгэ хүнэй зандаран хэлэхэдэ, залуушуулай дунда тэрээндэ анхарал табиха хүн нэгэншье үгы, мүнөөхил зангаараа шууяжа байба.
Хүдэлмэридөө эсэһэн алжааһан үбһэшэд элдэб юумэ һанан һанан ярилдажа, галай хажуугаар зариманиинь гонзойлдожо хэбтэнэ, зариманиинь хэсылдэн, бэе бэеэ түшэн, һажахаа һанажа һуунад, зариманиинь отог дотороо дэрэ дэбисхэрээ заһажа, һүүдэгэшэлдэн хүдэлнэ.
Отог сооһоо нэгэ хүнэй һанаа амараар таһалгаряагүй хурхирха шэмээ элихэн дуулдана.
Гансахан галай хойморто һууһан Радна уруугаа хаража, уурлаһан хэбэртэй хүмэдхөө буулган, тамхяа бааяса татана, хажуудаа байһан хуурай хилээмэ абажа, амандаа хэнэ.
«Олон хүн гээшэ жэгтэй байна даа. ~~~ Доро дороол гэдэһээ садабал, нэгэнэйнгээ яажашье байһые мэдэхэгүй.
Моринойнгоо мүрэ холгоожорхёод, хомууд һэлгэжэ асарха болоходоо, ошохо хүн олдохогүй.
Бүхэли үдэртөө хүдэлмэри хээд, коммунын байрада ошохо хүнэй олдохогүйдэ, гурбан модоной газар ошожо ерэн гэхэдэ, харин эдихэ юумэ үлөөхэгүй.
Иигээд хооһоор унтаха саг болобо гээшэ гү?
Энэ мэтээр саашаа байха болоо һаа, бүтэхэгүй байна даа», — гэхэ мэтээр Радна һанаандаа гэмэрэн, бодолгото боложо һуутараа, урдань үмсын ажалтай байһанаа һанана.
«Үмсын ажалтай байхадаа, мори унаагаа һайн байлгадаг, хомууд хударгыень зохидоор тааруулаад, хаража хадагалжа байдаг һэн.
Мүнөө эзэмдэхэ мориншье байхагүй; тоног зэбсэгээ, тэргэ шаргаяа хэн хамаагүй хаанашье хаяжархихадань ажаггүй.
Юуншье гээшэб даа...
Һайнаар оролдоодшье хүдэлмэри хэһэн, Балдан шэнги залхууржа, толгойгоо ганзагалжашье ябаһан тон ганса байна даа.
Харин Балдан гэдэһээ садхалан, амар хурхиржа хэбтэнэ...
Намайе хүн коммунада оруулһан бэшэ, өөрөө зүдхэжэ ороһон гээшэ бэзэб.
— Янжама-а!
Янжама, байна гүш? — гэжэ шангаар дуудана.
Тиихэдэнь залуушуулай дунда байһан Янжама:
— Бай... хэн гэнэ?
Намайе дуудана гү? — гэжэ дуугараад, һуга харайн бодожо, отогой ойро ерээд:
— На­майе хэн дуудааб? — гэнэ.
— Бари!
Задархайнь манай Гармын бэшэг, би задалжа уншаа һэм.
Нүгөөдэнь шамда ерэһэн бэшэг гэнэ һэн, — гэжэ Радна тэдэ хоёр бэшэгээ һарбайна.
Янжама нэгэ зуг татан алдаад, шарайнь барагад гэжэ, зааха эшэһэн мэтэ болоод, түргэн һарбагад гэн, хоёр саарһа абажа, адресыень халта мүлтэ хараад, гал тээшэ яаран ошобо.
— Харуулал даа!
— Юум даа, бэшэг ерээ гү?
— Хаанаһаа, хэнһээ ерээб? — гэлдэжэ, эндэ тэндэһээнь хэдэн басагад, хүбүүд зэргэ дуугаржа, үндэгэшэлдэн угтана.
— Яахатнайб?
Байзагты, харуулхагүйб! — гэжэ Янжама дүү хүбүүнэйнгээ бэшэг хармаандаа хэжэрхёод, галай захада ошожо, нүгөө бэшэгыень яаран задалаад, эндэ тэндэһээнь залуушуулай үндэлзэлдэхэдэ, гараараа халхалан байжа, дутуу ядуу уншаһан болоод, бушуухан хармаандаа хэхээ забдаба.
Ара таладань зогсожо байһан Дугар гэжэ томоогүй янзын залуу хүбүүн гэнтэ дэбхэрэн, альгаа ташажа, шангаар:
— Оо!
Би харабаб.
Бадма гэжэ һүүлдэнь байба!
Оо-ёо-ёо!
һа-һа-һа! — гэжэ дуугараад, айхабтар хүхюугээр энеэнэ.
«Энэ Янжама намайе хууража мэхэлжэ ябаһан бай­ба гээшэ гү?
Тэрэ бэшэгэйнь һүүлдэ Бадма гэжэ байна ха юм, хотодо советско-партийна һургуулида байһан Сэдэнэй Бадмаһаа ерээ ёһотой.
Хотодо байхадаа, тэрээнтэй һайн сэдьхэлтэй болоһон, үгэ хүүрээ абалсаһан байгаа гээшэ...
Сохом тиигэһэн байгаа», — гэжэ жүтөөрхэн таажа бодоод, байза даа, би харюугаа абажа шадахаб гэжэ шүдөө зуун хэбтэбэ.
Янжама Базарай тиигэжэ жүтөөрхэн хэбтэһые ойлгобогүй.
Үнөөхи бэшэгэйнгээ удхые һонирхоһон туладаа дахин гаргажа, һайтар уншажа үзөөд, хэрэгтэй бэшэг гээшэ ха гэжэ дотороо һанаһаншье һаа, бэшэ нүхэдһөө эшэһэн мэтэ боложо, түргэн хахалаад, түүдэгэй дунда хаяжархина.
Гэтэжэ хэбтэһэн Базар энэ бэшэгэй нэгэтэйл хадань намһаа нюужа, галда хаяба гэжэ һанаад, тэсэжэ ядан, саб шүүрэн абаха гэхэдэнь, мүнєє һаяхан Янжамын гар­та байһан багахан тэбхэр саарһан түүдэгэй дунда нюдэ сабшаха зуура уршагад гэжэ, хара нүүрһэн болоод, Ба­зарай һүрэн бодохотой адли шандаруу болон, түүдэгэй дүлэндэ єөдєө сохигдожо, утаанаар холисолдон дэгдэжэ, үгы болошоно.
Собхорон бодоһон Базар олоной дунда жүтөөрхэжэ, уурлаһанаа мэдэгдэбэ гээшэ гүб гэжэ тотууригүй забдалгаа шүүмжэлэн һанажа, бодолгото болоһон мэтэ, уруугаа хаража, ойро зуура байгаад:
— Зай, нүхэд, унтая, оройхоншье болоо гээшэ ха.
Үглөө эртэхэн бодохобди, — гэжэ балаалжа дуугараад, түүдэгээ тараажа, унтараажа эхилнэ.
Түүдэгэй дэргэдэ хэбтэжэ, һуужа байһан хүбүүд дурата дурагүй бодожо, зариманиинь носолдон, зариманиинь эбһээлэн һуняан, һубариһаар бүгэдэ отог тээшээ ябана.
Базар басагадай дунда ябаһан Янжамын хажууда аргаахан зэргэлжэ ерээд:
— Бай даа, уулзая, нэгэ юумэ шамда хэлэхэ гээ һэм, — гэжэ шэбэнэн дуугарна.
— Наанал даа, юу хэлэхэ гээ гээшэбши! ~~~ Хожом хэлээрэй.
Аягүй байна... — гэжэ Янжама томоотойгоор гїбэд гээд, тогтонгүй ябана.
— Ехэ һонин юумэ хэлэхэ гээ һэм даа...
Тиимэ юм һаань, байг даа... — гэжэ Базарай гомдолтойгоор дууга­раад, ууртай янзаар хултагад гэжэ гээгдэхэдэнь, Янжа­ма дотороо уяржа, аяшьегүй, эшхэбтэршье һаань, нүхэдһөө таһаран гээгдэжэ, Базарые хүлеэжэ, һөөргөө харана.
Хойноһоонь найгажа ябаһан Базарай хүсэжэ ерэхэдэ, хоюулан түр тогтожо, урда урдаһаа харалсаад байжа байтараа, хажуу тээшээ арбаад алхам тэды ябажа, харлажа байһан ябаган һөөг бургааһанай хажууда ошоод, зэргэлэн һууба.
— Зай, нүхэр Янжама, ямар һонинтой бэшэгүүдые хаанаһаа абабаш? — гэжэ Базар мэхэтэйгээр асууна.
— Нэгэниинь Бадмын бэшэһэн, нүгөөдэнь манай Гармын аба эжыдээ бэшэһэн бэшэг даа, — гэжэ Янжама ямаршье һэжэггүй хэлэнэ.
— Бадма юун гэжэ, ямар һониниие бэшэнэб? — гэжэ Базар шамдуун асууна.
— Һонинш үгыл даа, гэмгүй һайн байнаб гэнэ.
Мүнєө үедэ практикада гараад, хүдєєдэ артель дээрэ хүдэлмэрилжэ байнаб гэнэ.
Артелиин хүдэлмэриин эмхидхэл тухай бэшэнэ.
Мүнөө жэл һургуулияа дүүргэхэб, тиигээд коммунадаа ошожо хүдэлхэб гэнэ.
Бэшэ юумэ үгы даа, — гэжэ Янжама үнэн сэдьхэлһээ, нэгэшье үгэ үлүү, нэгэшье үгэ дутуугүйгөөр Бадмын бэшэгэй удхые тобшолон хэлэбэ.
Янжамын тэрэ хэлэһэндэ Базар огто этигэбэгүй.
Худалаар хэлэжэ, мэхэлжэ байна гэжэ хоронь бусалжа, доторнь тэсэшэгүй болоно.
Тиибэшье бэеэ шанга барижа, аалиханаар:
— Гармамнай юун гэжэ бэшэнэб даа?
Тэрэ бэшэгыень хамта уншажа үзэе, сугтаа харюу бэшэхэбди, — гэнэ.
— Би һайса уншаашьегүйб, аба эжыдээ бэшэһэн байгаа бэзэ.
Бари, уншаад, үглөөдэр үгөөрэй! — гэжэ Янжама гэнэн хонгор зангаар шамдагай хармаанаа уудалжа, дүү хүбүүнэйнгээ бэшэгые абажа, Базарта үгэнэ.
— Мэдэгдэнэ даа...
— Юун хэрэггүй юумэ дуугарна гээшэбши, Базар...
үгы, ямар һонин юумэ хэлэхэб гээ һэмши? — гээд, Ян­жама Базарта дүтэлэн, няалдан һууна.
— Нүхэр Янжама, би шамайе иимэ хүн гэжэ огто һанаагүйлби.
Ши намайе сэдьхэлгүйгөөр хууража ябаһан хүн байналши...
Би шамайе тиитэрээ аргадахаа мэдэнэгүйб, — гэжэ Базар ууртайгаар хэлээд, угзагад гэн, Янжамаһаа багахан холодожо һууба. ~~~ — Юун гэнэ гээшэбши! ~~~ Яаба гээшэбибди...
Базар, ши яагаабши? — гэжэ Янжама Базарай шарайе һүниин харанхыда шэртэн, хаража ядан, уриханаар асууба.
— Мэдэжэл байгаа хүн бэзэш...
Энэ үдэшэ бидэ хоёр һүүлшынхиеэ хөөрэлдэбэ гээшэбди! — гэжэ Базар эрид харюусаба.
— Ши, Базар, юрэдөө, яагаабши?
Хайшан гэбэ гээ­шэбши?
Хэлэһэн юумэш энэ гээшэ гү?
Тиигэбэл ши ком­сомол хүн бэшэ, хэрэггүй амитан байгаа байнаш, — гэ­жэ Янжама сэдьхэлээ хүдэлһэн янзатайгаар яаран хэ­лэнэ.
— Хэрэггүй һаа, шамдал хэрэггүй болоһон байгаа бэзэб.
Хэмнай үнэхєөрөө комсомол юм ааб, мүнөө дээрээ үшөө мэдэгдэнэгүй, — гэжэ Базар занан хэлээд, шуухирна.
— Базар, ши тиигэжэ дэмы бодонош...
Би шамайе иимэ өөдэгүй зантай хүн гэжэ мүнєє хүрэтэр мэдээгүйб.
Намда зэмэ байхагүй.
Зэмэтэй гэжэ һанабал, дураа мэдэнэ бэзэш.
Бишье шамай аргадахагүйб, — гэжэ аман дотороо аргаахан хэлэхэнь Базарай шэхэндэ арайхан дуулдана.
Базар хармаан соогоо байһан Гарма хүбүүнэй бэ­шэгые үрөөһэн гараараа бажуун эбхэлэн байтараа, гэн­тэ хоёр гараараа толгойгоо барижа, уруугаа харан, шүдөө шангаар зуужа, нэгэ шуухираад:
— Шамда энээнһээ урда хууруулжа ябаһамни хүрөө!
Би шамайе аргадахагүйб.
Мүр мүрөөрөө ябая, — гэжэ ууртайгаар хэлэнэ.
Янжама нэгэ юумэ хэлэн алдаһан аад, зүрхэниинь хүльбэрэн, нюрга уруунь хүйтэ дааһан мэтэ боложо, хэ­лэжэ шадабагүй.
Хоёр залуушуулай сэдьхэлдэ юрэ бусын ехэ эбдэрэл боложо, абяа шэмээгүй, урда урдаһаа харалсажа, уруу дуруу удаан һуубад.
Энээнһээ урда Базарта үнэн сэдьхэлһээ этигэжэ, иигэжэ муу зан гаргахыень үзөөгүй, Базарһаа һайн хүн үгы гэжэ һанажа ябадаг Янжама ямаршье зэмэгүй аад, иимэ хэрзэгы абари гаргахадань, гэнтэ сохигдоһон мэтэ гайхажа, заримдаа хайрлан, заримдаа дураа гутан, зэбүүрхэн, олон юумэ бодоно.
Базар бүхы зүрхэ сэдьхэлээ табижа ябаһан, бэе бэеһээ нэгэшье юумэ нюулсадаггүй Янжамынгаа Бадмаһаа бэшэг абажа, тэрэнээ галда хаяһандань жүтєөрхэн, хороо бусалжа, тэрэнээ түүдэгтэ хаяжа байхыень һанахадаа, дотороо тэсэжэ ядана.
Би нэгэл харюугаа абахаб гэжэ сэдьхэлдээ шангаар һанажа, шүдөө зууна.
Тиигэжэ һуутараа, нэгэ мэдэхэдээ, хоёр залуушуул даарашаһаншье, нойроошье хүрэһэн байхадаа, бэе бэеэ гэтэһээр, аргаахан бодожо, отогтоо ошоод, хоюуланайнь дотор амгалан бэшэ, бэе бэеынгээ аашые буруушаан, дотороо өөр өөрыгөө үмөөрэн һанажа, өөр өөрынгєө унтадаг газарта хэбтэреэ яаран заһана.
Үдэр хүдэлмэри хэжэ эсэһэн алжааһан үбһэшэд, торхотой загаһан мэтэ, отог соо үргэлжэ жэрыжэ, зай забһаргүй хэбтэшэһэн, аятайгаар амаржа, бүхєөр унтажа байна, харин гансахан Радна үбгэн залиржа байһан галай хажууда хоёр альгаа шаража, уруугаа харан, абяагүй һууба.
Радна ехэл олон юумэ бодоно.
Мүрөө холоһон морин, дабирхай түрхингүй, хуурайгаар шэрэһэн тэргэ, таһалаад хаяжархиһан аргамжа, хазаар гэхэ мэтэ һанагдажа, олоной юумэндэ эзэн мэтээр хандаха хадагалха хүн үгы байна гэжэ шүүмжэлэн бодоно, тэрээнһээ уламжалан, єєһэдөө эзэмдэхэ мал зєєригүй болобобди гэжэ Дулгарайнгаа гэмэрһые һанажа, Гарма хүбүүнэйнгээ бэшэг соогоо «коммунадаа дадал дүршэлгүй байһандаа ядалсаха байбал, артель болохын ябадал хэхэдэшье болохо байна» гэһые һанажа, юрэдөө, яаха ёһотой гээшэб гэжэ эдэ бүгэдын захада гаража, нэгэ тээшэнь шиидхэн ядажа, һанаа үнөөн болон һуужа байба.
Тэрэ үдэшэ Базар Янжама хоёрой ябадалда юрэ бусын үдэшэ байба...
Тэрэнһээ хойшо тэдэ хоёр ходо бэе бэеһээ зайлалсажа ябадаг болоо бэлэй.
ГУРБАДАХИ БҮЛЭГ
БУРУУЛГАН БҮРХЭГ ҮДЭР
Бүүдэгэр бүрхэг, бороотой зүдэрүү, харалган хүйтэн үдэр.
Огторгойдо наранай хаанаш байһаниинь мэдэгдэхээр бэшэ, юрэ үглєөгүүр бодоһон, эдеэлһэн хэмээрээ бодожо үзэхэдэ, сохом хахад үдэрһєө үнгэрһэн үе бололтой.
Үе-үе шэрбэгэнүүр жэжэхэн бороо бударан орожо, хүнэй нюурые хоротойгоор шэрбэн сохино.
Хужартын айлнуудай газаагуур шэбхэ шиигэй үнэр гутана.
Эндэ тэндэ хашаа харшын захаар, һарабша сарай доогуур даараһан хони ямаад, тугал бурууд хорон шурган бєөгнэржэ, шэшэрэлдэн зогсоно.
Хагсуу бороодо шэрбэгдэжэ, бэлшээриһээ эртэ гүйлдэжэ ерэһэн үхэрнүүд хашаагай нэмэридэ шэбээлэн байжа, нюдөө һулаханаар хараад, залхуугаар хибэдэһээ хибэнэ.
Тиихын забһарта хирэ хирэ һаамхай үнеэдэй уйдхартай утаар хото зэдэлтэр мөөрэлдэхэ дуулдана.
Коммунын правлениин газаа хүн зон олон хэбэртэй, булта яаралтай иишэ тиишээ ябана.
Эндэ тэндэ гэр байшангай хажуугаар хоёр-гурбаараа хушуу холбон зогсожо, юумэ гайхалсаһан, һонирхоһон шэнгеэр хоорондоо дуугаралсана.
Коммунын правлени шадар ойрохон байһан улаан булангай байшан тээшэ зүг бүхэнһөөнь нэгэ-хоёроороо хүнүүд ошоно.
Зариманиинь яаралтай шуумгай гэшхэлнэ, зариманиинь дуратай дурагүй удаахан ябана. ~~~ Мүнөөдэр, магад, нэгэ юрэ бусын хэрэг тохёолдоһон бололтой.
«Юун болоо гээшэб!
Сугларжа, хүдэлмэридөө гараха гээ гээшэ гү?
Мүнөөдэр хагсуу бороо гэжэ хүдэлмэридэ ошохогүй, амарха юм гэлсээ хамнай.
Али аймаг түбһөө тушаалтан ерээд, суглаа хэхэ гээ гээшэ гү?» — гэжэ гэр дээрээ гараад, хушалтыень заһажа байһан Радна дотороо һанажа, коммунын правлени тээшэ һарабшалан харана.
Мүнєөдэр нэгэшье хүн хүдэлмэридэ гарахагүй, хагсуу бороо гэжэ шалтаад, хүдэлмэришэн гэшүүд булта амар­ха, правлениин гэшүүн тушаалтад хамтаржа, коммуна доторойнгоо элдэб шухала асуудалнуудые хэлсэхэ шиидхэхэ гэжэ зүблэһэн юм.
Хамтын суглаан, энэ тэрэ болохо гэжэ зарлал соносхолой үгы байһан хадань, Радна зоной суглархада, гайхан байжа хүдэлнэ. ~~~ Тиигэжэ байтараа:
«Мүнөөдэр хүдэлмэри хэхэгүй хадаа сүлєөтэй хүнүүд ябажа байгаа бэзэ даа...
Нэгэ-хоёр үдэр хагсуу бороогой болоходо, юунэймнай амаралта гээшэб!
Миин хэбтэхынгээ орондо газаагуурхи гэр зуурынгаа юумэ хэжэ, малайнгаа дал хотошье һэльбэжэ заһажа байбал, хэрэг юм һэн ха.
Эдэ хонид, эдэ буруу тугалнууд иигэжэ шэшэрэлдэжэ байхагүй юм һааб даа.
Яаһан жэгтэй юм гээшэб даа?» — гэжэ һанаандаа гэмэрэн байжа, гэрэйнгээ оройн хушалтые нягталан хашана, заһана.
Хойто зүгэй хүйтэндэ туугдажа, урда зүгэй дулаан орондо ошожо үбэлжэхэ гэжэ зориһон нэгэ һүрэг галуунуудай гуримтайгаар зэлэ татан, урдань аянда яба­жа үзөөгүй залуу, хүбүүн галуунуудайнгаа таһаран гээгдэхэгүйе оролдоһон мэтэ, түрүүн ябагшаяа дууряан, дуу таһаралтагүй ганганалдажа, доохонуур ниидэжэ ябахадань, Радна өөдєө хандан, тэдэниие хаража: «Уһанай шубуунай доогуур ниидэжэ бусабал, хүйтэн ута үбэл болодог юм гэжэ урданай үбгэд хэлсэдэг һэн.
Мүнөө жэл, магад, їбэлынь хүйтэн байгаад, ута хабар болохонь гээшэ ха.
Эдэ малнууднай юун болохо, яажа ондо орохо гээшэб?
Хэсүү байна даа...
Галууд яаһан гуримтайгаар хушууржа ниидэдэг шубууд гээшэб. ~~~ Олон зон эдээн шэнги эмхитэйгээр, нэгэ һаналаар хушууржа, юумэ хэдэг һаа, ехэ бүтээмжэтэй байха һэн ха даа», — гэжэ бодоно.
Тиигэжэ байха үедэнь гэнтэ хүршэ айлайнь нохой эбдүүсэн хусажа, удангүй Тайга нохойнь халан абажа, бүдүүнээр хусажа, амбаарай урдуур гүйжэ орохотойнь хамта, шодон боро мори унаһан, мүрэ дээгүүрээ үрмэгэ нэмэржэ, урдаа уяһан, малгайгаа үрєєһэн шэхэн дээрээ үмдэһэн Батуужан соёруулан гаража ерэбэ.
Тэрэ хадаа уймаршаг мундуу зантай, шиираг бэетэй, мүн коммунада ороһон аад, балайш мүртэй хүдэлмэри хэдэггүй хүн бэлэй.
Батуужан аман соогоо дуугаржа, морёо нэшэн, Раднын үүдэндэ туласа гүйлгэжэ ерээд:
— Сшуу!..
Радна абга!
Нүхэр, бушуу яба, түргэн!
Энэ дороо! ~~~ Үтэр суглуула гэнэ.
Улаан гуланда ошо! — гэжэ шангаар хашхарба.
Гэр дээрэ байһан Радна, тэрэнэй зангые урдын мэдэхэ тула сошон мэгдэнгүй асууна:
— Юун болооб, хэн юундэ ерэ гээб?
— Хэлэнэ бшууб шамда: суглаан болохонь, бушуу яба гэжэ.
Үшөө юун хэрэгтэйб, ябахаал мэдэ! — гэжэ тэрэ хэлээд, морёо залажа, түргэн саашаа ябахаа забдана.
— Нүхэр Батуужан, байза!
Хаана суглаан болохо гэнэбши? — гэжэ Раднын асуухадань, Батуужан морёо татажа эрьеэд, ууртайгаар хараад:
— Гулан гэжэ мэдэхэ гүш? — гэнэ.
— Юу?
Ямар гулан яагаа гэнэш даа? — гэжэ Радна мэдэжэ байжа асууна.
— Ямар гулан байдаг юм теэд, сагаан гулан байгаа гэжэ һанаа гүш?
Улаан гулан гэжэ хүнэй хэлэжэ байхада, хаагуураа дууланабши! — гэжэ Батуужан харюусана.
— Гулан бэшэ, булан гэжэ хэлыш...
Улаан булан гээд хэлэ! — гэжэ Радна заһана.
— Намда бү сэсэрхэ.
Булан гү, гулан гү...
Юрэдөөл, Дабаа нюдарганай гэртэ ошолши даа.
Ошоходоол мэдэхэш өөрөө, — гэжэ Батуужан хэлээд, шодон Борынгоо баруун гуяыень шаб гэтэр ташуурдаад, дүрөө дээрээ бодожо, урагшаа үгсыд гээд, соёрон татуулжа, аман соо­гоо дуулан гүйлгэжэ, баруун тээхи айлнууд тээшэ ошобо.
Радна гэр дээрэһээ яарамгай буужа: «Баһа ямар суглаан, юун болоо гээшэб, яаһаншье олон суглаанууд болодог юм агшаб...
Хэрэгтэй хадаа болодог юм ааб даа, яахаб»...— гэжэ һанажа ябажа, гэртээ орожо, нэгэ аяга сай уужархёод, гааһаа гаргажа, тамхяа носоожо зуугаад, нюргаа үргэлөөд, улаан булан тээшэ гэшхэлэн ябана.
Хоёр хоногой хура бороодо шэбхэтэйшэг зєєлэн газарай нэбтэ норошоод, гэшхэһэн лэ газарһаа уһа нэбшэн байхадань, хүхэ бөөрэ болотороо норошоһон гуталаа Радна гамнан, гэшхэхэ газараа хараашалан, болгоомжотойгоор ябаха зуураа дотороо һанана:
«Одоол энэ суглаан дээрэ һанажа ябаһанаа дууһан хэлээд үзэхэ юм байна.
Энэ хэбээрээ манай коммунын саашадаа байхань бэрхэ болоо.
Зарим хүнүүд гаража байха, һаяшье хоёр һайн хүдэлмэришэн айлнууднай гарашаба.
Ажал хүдэлмэри эмхигүй болобо.
Юумэ хэһэншье хүн, хээшьегүй хүн адли байха.
Шабартын ар­тель яахадаа һайн байна гээшэб, гэшүүдынь олон, ажал хүдэлмэриньшье эмхитэй, мүнөө малайнгаа дал хото дууһан шэнээр барижа байна.
Үнєєхи Гарма хүбүүнэйм бэшэһэн зүйтэй байгаа гээшэ ха.
Артель болоо хада үнэхєөрєөшье дээрэ байгаа ёһотой...
Баһа тиигэжэ һанан гэхэдэ, Тохойн коммуна ехэ һайн, эмхитэй, гуримтай, таряанайнгаа хуряалгые үни сагта дууһанхай, малайнгаа байра эрхим һайнаар түхеэрһэн байхань юун гээшэб!
Юрэдөө, ямар шалтагаанаар манай коммуна һүүлэй үедэ муудаа гээшэб?» — гэжэ коммуна доторхи эмхигүй байдалайнгаа уг шалтагааниие тайлбарилан мэдэжэ ядана.
Тиигэжэ ябахынгаа забһарта мүн лэ Гармынгаа бэшэгые дахин һанажа: «Юрэдөө, артель болоод байбал, хэзээш дээрэ байгаа ёһотой.
Энээниие суглаан дээрэ юун гэжэ аятайгаар хэлэхэ ушартай гээшэб», — гэхэ мэтээр хэлэхэ үгэеэ тааруулан бодожо, аман дотороо шэбшэн ябаһаар, улаан булангай байшангай үүдэндэ хүрэжэ ерэһэн байба.
Намарай бороотой хүйтэн һалхин Раднын хубсаһые нэбтэ һүрьен дааруулхадань:
— Тты сааш!
Яаһан муухай буруулган бүрхэг үдэрнүүд болоно гээшэб? — гэжэ өөрөө мэдэнгүй дуугараад, суглаанай болохоо байһан улаан буланда яаралгүй оробо.
ХАГСУУТАЙ ХАРАНХЫ ҺҮНИ
Хужартын коммунын улаан булан дотор зон дүүрэн, хүхэ манан болотор тамхи татажархиһан байба.
Хойто ханадань улаан бүдөөр хүбөөлжэ хүреэлһэн Ленин Сталин хоёрой зураг.
Баруун, зүүн ханаарнь хуушаржа шарлашаһан хэдэн плакат зурагууд.
Үүдэнэй хажууда доодо булангуудһаа таһаржа һалашаһан метр хэмжүүрэй нэгэ таблица.
Баруун хойнонь таг дээрэ тооһондо даруулһан арбаад-хорёод дэбтэрнүүд үни сагай ойронь хүрэгдөөгүй хэбэртэй.
Энэ улаан буланда урдань ямар байдаг һэм, тэрэл хэбээрээ байжа байна.
Сугларһан зон хөөрэлдэнэ, тамхи татанад...
Залуушуул энеэлдэнэ, шууяна, һууряа буляалдана, урдаа һуугшынгаа шэхэ няһална, тиигэжэ байтараа хэрэлдэншье алдана.
Гансахан хамагай арада һуужа байһан хоёр-гурбан хүн хамарайнгаа үзүүр хаража, зэмэтэн мэтэ бодолгото болон, абяагүй һуунад.
Шэнэхэн модон стол дээрэ эндэ тэндэһээнь дохолон хэлтэгы болотор таһалжа, тамхи татажархиһан газетэ дэбдеэтэй, дээгүүрнь бэхэ, саарһа бэлдэһэн байна.
Ур­дань аймагай инструктор ябаһан, мүнөө коммунын тоосоо хүтэлэгшэ болохо гэжэ һая томилогдон ерэһэн Ошорон гэгшэ баруун гартаа харандааш баряад, столой үнсэгтэ томоотой янзаар һуужа байһанаа хэлэнэ:
— Зай, түрүүлэгшэ, суглаагаа нээгты!
Зомнай бултадаа шахуу суглараа гээшэ ха.
Үрєєһэн гартаа тэбхэрхэн саарһа бариһан, набтаршаг багжагар бэетэй Аюуша, тус коммунын түрүүлэгшэ, столой саана, зүрхэ алдаһан мэтэ, дээгүүр хараад, зогсон хүлеэжэ байтараа, саарһатай гараараа дохёолон зангажа, шууяжа хүүежэ байһан зониие шэмээгүй болгожо, суглаагаа нээһэн дээрэ тоолоод, түрүүлэгшэ бэшээшэ хоёрые һунгахые заншал боложо тогтоһон мэдээжэ үгэнүүдээр дурадхан хэлэнэ.
— Түрүүлэгшэдэ Доржо абгай!..
Доржо абгайе һунгаха! — гэлдэжэ нэгэ дуугаар хашхаралдажа, суглаан бүхэндэ түрүүлэгшэ һуудаг Доржо Номтын гэгшые һунгаба.
Доржо үбгэн иимэ юумэнэй болохые эртэнһээ мэ­дэжэ байһан тула нюдэнэйнгєє шэл гаргаад, аршажа түхеэржэ байһанаа, столой саана ерэжэ һуугаад, нюдэнэйнгөө шэл дээгүүр зон тээшэ хүлзэн хаража, Аюуша тээшэ гараа һарбайжа, суглаанда хэлсэхэ тобьёг эринэ.
Аюуша тэбхэрхэн саарһаа яаран үгөөд, Доржын хойно тонгойжо, шэхэндэнь хэдэн үгэ түргэ түргэн шэбэнэжэ хэлэнэ.
Тиигэжэ байха һамбаандань зон єєһэдөө мэдэжэ, нэгэн дуугаар:
— Бэшээшэмнай бэлэн һуужа байна, нүхэр Ошорон бэшээшэ болог!..
Зүб, зүб! — гэлдэн, столой үнсэгтэ һууһан Ошорон тээшэ зааба.
Суглаанай түрүүлэгшэ тэрэ тэбхэрхэн саарһаа абажа, асуудалнуудаа анхаралтайгаар аман дотороо түрүүн єөрөө уншана.
Энэ суглаанда хэлсэхэ зүйлнүүдые айхабтар шухала зүйлнүүд байба ха юм гэжэ мэдэхээр болоно.
Суглаанда хамтарагшадай олонхинь ямаршье асуудал хэлсэхэ, юунэйшье тухайда зүблэхэ байһанаа гүйсэд мэдээгүй, зариманиинь мэдэжэш байгаа һаа, бүгэдэ Доржо үбгэнэй абар-табар һахалаар хүреэлэгдэһэн амые хаража, абяа шэмээгүй боложо, хүлеэн һууба.
Суглаанай түрүүлэгшэ, Доржо үбгэн, толгойгоо зааха хазайлган байжа, тэбхэрхэн саарһаа шэртэн хараад:
— Бадма Дугарай байна гү? — гэжэ асууба.
— Би байнаб,— гэжэ зоной араһаа һөөлдэһэн хоолойгоор харюусана.
— Мүнхэ Сэрэнэй байна гү?
— Байна.
— Юмжэд Батын байна гү?
— Биб,— гэжэ нэгэ эхэнэр харюусана.
— Зай, мүнөөдэрэй суглаан дээрэ эдэ гурбанай мэдүүлгэнүүд тухай хэлсэхэ байнабди, — гэжэ түрүүлэгшэ соносхоно.
— Юун гэһэн, ямар мэдүүлгэ гээшэб? — гэжэ зоной дундаһаа нэгэ хүн асууна.
Зоной арада һууһан оодон дэгэлтэй, шэхээ бооһон, һөөлдэд гэһэн хоолойтой Дугарай Бадма гэгшэ бодожо ерээд:
— Намда нэгэ үгэ үгэхые гуйнам...
Би хадаа бэе муутай, хүдэлмэри гүйсэд хэжэ шадахагүй хүн гээшэб.
Коммунада байжа, юрэдєө, шадахагүй байнаб.
Бүлэнэрнишье байха дурагүй.
Хоолойнь үлэ мэдэг шэшэрэн татана.
— Би баһа тиимэ байнаб.
Анханай үгытэй хүн гээ­шэб.
Коммунада байхадаа, би хэнһээшье ехэ хүдэлмэри хэнэб, хүдэлмэри хэһэншье хүн, үгышье хүн булта адли байна.
Коммуна доторнай хүдэлмэри огто хэдэгшьегүй хүнүүд олон.
Би, юрэдєө, тэдэнэй хэхэ юумэ хэнэ гээшэ хаб.
Бэемни тэсэхэгүй байна.
Намайе эрхэбэшэ гаргагты, — гэжэ Сэрэнэй Мүнхэ гэдэг бодожо, тогтолто торолтогүй шууд мэдүүлнэ.
— Эдэнэй гаража байхада, миниишье коммунада байха аргам үгы.
Намайе мүнєөдэрһєө гаргажа үгэгты.
Намһаашье байха хүн хамтын ажалда ороогүй байна.
Би үнэшэн үрөөһэн, хүдэлмэри хэхэ шадал хүсэгүй хүн гээшэб.
Коммунада дэмы ороо гээшэш, уймаа тэнэглээ гээшэш гэжэ хүн зоншье хэлсэнэ.
Юрэдөө, намайе гар­гагты, хайрлагты! — гэжэ Юмжэд һамган уйлаганаһан хоолойгоор гуйжа хэлэнэ.
Урдуур һууһан хүнүүд шэмээгүй боложо, гайхалсаһан мэтэ, нюур нюураа харалсана.
Урда ханын хажууда сонхо түшєєд һуужа байһан Радна юун болоо гээшэб, эдэ ямар шалтагаар гараха гэжэ гүйлдэнэб.
Хэрбээ иигээд лэ гаража байха һаань, энэ коммуна саашаа хайшан гэжэ байха юм гэхэ мэтээр дотороо бодоно, гайхана.
Эндэ тэндэ ганса нэгэн хүнүүд хоорондоо һабир-шэбэр шэбэнэлдэнэ.
Тиигэжэ байтар, гэнтэ зүүн-хойто булангһаа:
— Хүнэйл дуран юм бэзэ даа.
Хай­шан гэхэб, — гэжэ нэгэ хүн һанаа алдана.
— Бай, бай!
Арайшье тиигэжэ хэлэжэ зохихогүй.
Минии һанахада, эдэ нүхэднай ушараа ойлгоогүй, эндүүржэ байна гээшэ.
Эдэндээ бүгэдөөрөө хэлэхэ, ойлгуулха ёһотой гээшэбди.
Нэгэ талаараа, єєһэдынгєө һайн дураар коммунада ороод, мүнөө болотор байгаад, гаража ошоходонь, үсөөн гэшүүдтэй бага коммунада хохидолтой болохо байна.
Нүгөө талаар, эдэ нүхэднай мүнөө коммунаһаа гарахадаа, устав дүримэйнгөө ёһоор, анхан хамталһан зєөриһөө дүшэн табан процент орхёод гараха тула єєһэдтэньшье ехэ хохидолтой байна.
Энэ бүгэдые таанар ойлгоо мэдээ гээшэ гүт?
Би һанахадаа, тон дэмы гараха гэжэ байна гэжэ һананаб.
Коммунадаа байжа үзэгты гэжэ хэлэхэш байнаб, — гэжэ Аюуша түрүүлэгшэ һанаагаа зобоһон янзатай идхажа хэлэбэ.
— Бидэ тэрэниие мэдэнэбди.
Зөөриш даа хамаагүй.
Нэгэтэл иимэ саг тохёолдоһон хойнонь аргамнай үгы.
Амин гэхэдэ, би яабашье коммунада байжа шадахагүй байнаб.
Гаргажа, табижа хайрлагты, — гэжэ Бадма дабтан мэдүүлнэ.
— Тиимэ, тиимэ!
Намда зєөри, юрэдөө, хамаагүй. ~~~ Гаргагты.
Гаргаашьегүй һаатнай, би юумэ хэхэгүйб, єөрөө бэеэ гаргаһанда тоолоод ябахаб, — гэжэ Мүнхэ баһа хашхарна.
— Намда боро морин, хоёр һаамхай үнеэн — хүригшэн ухаагшан хоёрыемни — үгэбэлтнай, хүрэхэ.
Бэшэ юумэ танһаа эрихэшьегүйб, — гэжэ Юмжэд хэлэнэ.
— Иимэ дура дураараа гаража, толгойнгоо хазайһан тээшэ ябажа байха ёһо байхагүй.
Нэгэтэл єєһэдынгөө һайн дураар коммунада ороһон хойноо байха ёһотой.
Нилуунһаа шулууниинь дээрэ.
Би эдэниие гаргахагүй гэжэ һананаб, — гэжэ бэшээшэ Ошорон эрид шангаар хэлээд, ууртай хэбэртэйгээр урал амаа зуубхилан, түргэн шуршагануулан бэшэсэгээнэ.
— Хэниие гаргаад, хэниие гаргадаггүй хүмши?
Нёдондохиёо мартаа гүш?
Баһа хашажа хабшажа, маниие коммунада байлгаха гээ гүш?
Маниие баалалтаар ком­мунада байлгаха эрхэгүйт! — гээд, Мүнхэ зоной забһараар урагшаа зүдхэнэ.
Ошороной үнгэрһэн жэлдэ хэһэн «зүүнэй» хэлбэрэлээр дайран татажа, эрид шангаар хэлэнэ.
Хүнүүд эндэ тэндэһээ дуугаралдажа, шууялдана.
— Зай, бай!
Шш...
Мүртэйгөөр хэлсэе! — гэжэ суглаанай түрүүлэгшэ гараараа Мүнхэ тээшэ зангаба.
— Намда нэгэ үгэ үгэгты, — гээд, тэндэ һууһан Базар бодожо ерэбэ.
Хүнүүд шэмээгүй болоно:
— Нүхэр Ошороной хэлэдэг буруу.
Эдэ гурбан гарахал гээ хадаа, гараха ёһотой.
Эндэ һаяхан хоёр айлнай гараад байна.
Юрэ, минии һанахада, һүүлэй үедэ манай коммунын доторхи байдал тон ехэ муудажа байна.
Энээнэй ушар шалтагаан болбол манай коммунада ангиин дайсан — нюдарган — шургажа ороод, коммуные унагааха гэжэ хара хэрэг ябуулжа байна гээшэ.
Эдэш гурбан тэрэ мэтэ нюдарганай үгэдэ ороод, гараха гэжэ байна.
Эдэнэр нэгэтэ гараха гэһэн хойноо гарахал болоо юм бэзэ.
Эдэниие хүсөөр бариха аргамнай үгы.
Зүгөөр хожом бэедээ гомдохо ушар гаража магад даа, мэдэжэл байгаа юм бэзэ.
Минии һанахада, дотороо байһан нюдаргашуудые сэбэрлэбэл, коммунамнай эмхитэйшье болохо, эдэ зомнай гэдэргээшье орохо бэзэ гэжэ һананаб.
Сэбэрлэлгын тухай асуудал мүнөөдэр хэлсэхэ байнабди, — гэжэ үгэнүүдээ нэгэ нэгээр таһалан хэлэбэ.
Залуу Базарай тиигэжэ хэлэхэдэ, зон зүбшөөрһэн хэбэртэй, гараха гэжэ мэдүүлгэ үгэгшэдшье һанаагаа амарһан янзатай болобо.
Хай, энэ Базарай хэлэдэг зүйтэй гээшэ ха... гэжэ бодохо зуураа хэн тиимэ нюдаргамнай манай коммунада байна гээшэб гэжэ коммунын гэшүүдые захаһаань нэгэ-нэгээр һанажа, хэншьеб байһыень таажа танижа ядан, уруугаа хаража һууна.
Газаа бүрэлгэн хүйтэн байжа, наранай орой болохо тума тэнгэриин зүһэн улам харлажа, һалхин шангаар үлеэнэ.
Ташагай сохижо байһан бороо айхабтар хоротой хүйтөөр шэрбэжэ, мал адууһа шэшэрүүлэн байбашье, энэ суглаанай боложо байһан улаан булан дотор олон зоной амин тамхинай утаан хоёрто улам дулаан бүгшэм болоно.
Хүйтэн бороодо хубсаһа, суба дабхасажа ерэһэн суглаашад халуудажа, зариманиинь бүри хүлэрэн алдажа, дабхасаһан хубсаһаа тайлана, хүнгэлнэ; зариманиинь нойроо хүрэжэ, хана түшэн, дууран һажан һуунад...
Хүдөөгэй унжагар ута суглаанай түлэг боложо, зоной тамхи татахань түргэдэнэ, эдэбхинь халажа, хамаатайш юумэ, хамаашгүй юумэ хүнүүдэй хэлэхэ дуугаралсаха олошорно.
Тэрэ мэтээр нилээд удаан болоһоной һүүлдэ үнөөхи Бадма, Мүнхэ, Юмжэд гурбаниие коммунаһаа гараһан дээрэ тоолоё гэжэ үндэр дуугаар шиидхэн тогтообо.
Зоной ара талаһаа үндын хүлеэжэ байһан Бадма Мүнхэ хоёрой хүсэлынь ханажа, һанаа сэдьхэлынь амаржа, малгайнуудаа заһан үмдэжэ, гэртээ түргэн бусажа, бэрхэдээ коммунаһаа гарабабди гэ­жэ һамга бүлэнэртөө һайрхаха һанаатай яаран гаража ошобо.
Юмжэд хүгшэн һанаанай хэнтэг боложо, үнеэ буруугаа їһэ зїһєөрнь эрижэ, бусаажа абаха һанаатай үшөө хүлеэжэ, үүдэнэй тэндэ һуугаад, түрүүлэгшын столой ойро байгшадай шарайнуудые ээлжээгээр ажаглан шэртэнэ.
— Зай, нүхэд, түрүүшымнай зүйл дүүрэбэ.
Иигээд хоёрдохи асуудалдаа ороё.
Коммунын дотор сэбэрлэлгэ хэхэ тухай нүхэр Базар Будажабай гэгшэ элидхэл хэхэ байна, — гэжэ суглаанай түрүүлэгшэ Доржо томоотой янзаар соносхоод, Базар тээшэ эрьен харана.
Столой хажууда һууһан Базар яаран бодожо, хүлһөө аршаад, нэгэ шара хабтаһа нээжэ, хэдэн саарһануудые иишэ тиишэнь урбуулан, юумэ бэдэрһэн шэнги, бүхыжэ хараашалжа, удаан болоно.
Хүнүүд ехэ һонирхоһон янзатай Базар тээшэ хаража, эхилхыень хүлеэжэ ядан, олонхинь сээжээ үргэжэ, толгойгоо сохойлгон, хаража һуунад.
Базар хоолойгоо заһаад эхилнэ:
— Зай, нүхэд!
Таанар булта мэдэжэ байна бэзэт даа.
Би олон юумэ тоолохогүйб.
Һүүлэй үедэ манай коммунаһаа табан айл гараба.
Ажал хүдэлмэримнайшье эмхигүй болобо.
Энэ хэбээрээ саашаа байбал, коммунамнай һандарха унахын туйлда хүрэхэнь гээшэ.
Тиимэ һэн туладань тон эрид шанга хэмжээ абажа, заһаха һайжаруулхые хэлсэхэ хэрэгтэй болоо гээшэ, — гэжэ эхилхэдэнь, суглаанай зон тон ханамжатай соносоно.
Илангаяа коммунынгаа эмхигүй байһанда ба хүнүүдэй гаража байһанда һанаагаа зобожо ябадаг Радна үбгэн үлэмжэ анхаралтайгаар шагнажа һуутараа, өөрөө мэдэнгүй:
— Зүб даа! — гэжэ дуугарна.
Тиихэдэнь Радна тээшэ нэгэ хилам гэжэ хараад, Базар элидхэлээ үргэлжэлнэ:
— Иимэ хэсүү түбэг яахадаа ушарнаб?
Манай ком­мунын һуладаһан шалтагаан юуб?
Ямар ушараар зарим гэшүүднай гаража байна гээшэб гэхэдэ, тон эли байна, нүхэд.
Энээнэй ушар хадаа манай коммунада нюдарган этэгээд шургажа ороод, зониие худхуулжа, коммуные доторһоонь бутаргаха гэжэ байна гээшэ.
Зүб лэ юумэ хэлэжэ байна гээшэ ха.
Базар үндыжэ, элидхэлээ саашань үргэлжэлнэ:
— Хэн тиимэ ангиин дайсан байнаб гэжэ бидэнэрэй олонхимнай үшөө танижа мэдэнэгүй гээшэ.
Шургаһан нюдаргашуул бидэнэй дунда бэеэ нюугаад, амархан һуужа байна.
Бидэ тиимэ муухай юумэ хэжэ байһан нюдарганиие нюур сахилтагүй шүүмжэлэн элирүүлжэ, да­ры түргэн коммунаһаа намнаха, эрхыень хаһаха, тусхай налоог ашаха, хатуу даабари үгэхэ ёһотойбди!.. — гэбэ.
— Хэн гээшэб тэрэмнай, хэлээд үгыт! — гэжэ зоной дундаһаа нэгэ тогтууригүй зантай хүн хашхарна.
— Бү яарагты, би дууһан хэлэхэб, — гээд, Базар саашань үргэлжэлнэ.
— Бидэ дундаа байһан нюдарганиие харадаггүй байнабди.
Манай дунда һомоо харбаад, номоо нюугаад байдаг тон мэхэтэй нэгэ нюдарган бии.
Хэн бэ гэбэл, таанаршье тухайлжа байһан байхат, энэ урда ханын хажууда һуугша Радна Сэдэбэй гэгшэ бэеэрээ байна гээшэ.
Энэ хүн болбол жэгшүүритэй муухай, ёһотой нюдарганай номнол тараажа байна! — гэжэ эбдүүсэн яаран хэлэнэ.
Тиигэжэ хэлэхэдэнь, хана түшэжэ һууһан Радна үбгэн залд гэжэ, ехээр сошоод, шүдэндөө зуужа һууһан гааһаяа алдажа, газарта унагаажархёод, нэгэ юумэ дуугаран алдаһаншье һаа, доторнь түглын харлажа бүглэрөөд, дуугаржа шадангүй, амаа ангайжа, нюдөө сабшангүй, Базар, гээшэ сэб сэхэ, дэмырһэн шэнги, харашоод һуужа байба.
— Радные нюдарган гэжэ юугээр тодоруулхабши?
— Радные гаргаад, хэн танай хүдэлмэри хэхэ юм? — гэжэ хэдэн хүнүүд зэргэ хашхаралдана.
— Энэмнай юун боложо байна гээшэб! — гээд, хасартаа һорьботой нэгэ хүн бодожо ерэнэ.
Хүнүүд баһа шууялдашаба.
— Байгты!
Байгты!
Гуримтай байя! — гэжэ суглаанай түрүүлэгшэ стол тоншоно.
— Байзагты. ~~~ Намда тодоруулха баримтанууд дууһан байха.
Хүлеэгты, би хэлэһүүб, — гэжэ Базарай дуун улам шангадажа, саашань Раднын зэмые тоолон хэлэ­жэ эхилнэ.
— Радна Сэдэбэй гэгшые бидэнэр энээнһээ урда дунда шадалтай хүн гэжэ ехэ эндүүрһэн байнабди.
Рад­на гээшэмнай үнэндөө ёһотой нюдарган байгаа.
Юуб гэхэдэ, Радна болбол энэ коммуные бутаргажа, артель болгохо гэжэ ехэ оролдолго ябадал хэһэн байна.
Хэнэй заабаряар тиимэ ябадал хэбэб гэхэдэ, мэдээжэ нюдар­ган Сэбээнэй Ниматай тон нягта халуун холбоо байгуулжа хэһэн байна.
Тэрэниие юугээр тодоруулхабши гэхэдэ, иимэ баримта байха юм, — гээд, урдаа байһан нэгэ хуушарһан саарһа абана.
— Энэ болбол үнгэрһэн зунай үедэ Раднын хүбүүнэй бэшэһэн бэшэг, — гэжэ уншана: «Хүндэтэ аба, эжы ба Янжама эгэшэдээ амарые хүргэнэб.
Һайн байнаб.
Һургуулиимнай практика боло­жо, хүдөөдэ нэгэ артель дээрэ хүдэлмэрилжэ байһанаа һая бусажа ерээд байнаб.
Һая эндэ, хотодо, Нима абга ябаа һэн.
Би тэрээнтэй уулзажа, нютагайнгаа һониниие дууһан дуулаһан байнаб.
Манай коммуные тиимэ һайн бэшэ, тон эмхигүй, һула байна гэжэ хэлэбэ.
Хэрбээ үнэнөөрөө тиимэ муу, урдын дадал дүршэлгүй, ядалсахаар байбал, артель болгохын ябадал хэхэдэтнайшье болохо бэзэ.
Харюу түргэн бэшээрэйгты.
Коммунынхидта бултандань амарые хүргөөрэйгты.
Эжы, намда һанаагаа бү зобо, хабар гэртээ харихаб.
Хүбүүнтнай Гарма».
Иимэ бэшэг байна гээшэ, энээн дээрэһээ мэдэхэдэ, Радна хүбүүнтэйгээ, Нима нюдаргантай хамтаржа, манай ком­муные муудхан зарлажа, артель болоё гэжэ зониие идхажа худхуулжа байһаниинь үнэн бэшэ гээшэ гү?
Тэрэнһээ гадна коммуные болюулжа, артельдэ ороё гэжэ энэ Раднын номнол хэһые хэдэн үгытэйшүүл гэршэлжэ үгэхэ.
Баһа Радна 1927 ондо табин нэгэн хонитой байһан аад, коммунада ороходоо, гушан долоон хонитой ороһон байна.
Арбан дүрбэн толгой хони хорото сэдьхэлээр хорооһониинь элитэ.
Тэрэниие тодоруулха сомоной зүблэлэй справка энэ байна, — гээд, Базар баһа нэгэ саарһа абажа, бардамаар харуулаад, даабарилжа гараһан хүлһөө түргөөр аршажархёод, саашань хэлэнэ:
— Зай, тэрээнһээ гадна энэ Радна хүлһэншэдые урдань зараһан байна.
Тэрэниие нюдарган гэжэ тоолоогүй аад, хэниие нюдарган гэлтэйб.
Энээниие нюдарган бэшэ гэһэн хүн ёһотой баруунай бөөрэнхы оппортунист мүн байна...
Һии, үшөө мартааб, баһа энэ Раднын үхин Янжама гэдэг коммунын хүдэлмэриһөө зугадажа, Шабартын артельдэ ошоод байна.
Иимэ, иимэ ушарнууд дээрэһээ Радна Сэдэбэй гэгшые дары энэ коммунаһаа гаргаха, эрхыень хаһаха ёһотой гэжэ һананаб, — гэжэ Базар дүүргэбэ.
— Янжамые аймагай комитет хүүгэдэй яслида хүдэлхэ гэжэ эльгээгээ бэшэ һэн гү? — гэжэ нэгэ хүбүүн аймхайшагаар гүбэд гэжэ дуугарна.
— Зай, хэн юу хэлэхэ байнаб? — гэжэ түрүүлэгшэ асууна.
— Би хэлэхэ байнаб, — гээд, нэгэ залуушаг наһанай, дорюуншаг зантай хүн бодожо хэлэнэ:
— Базарай хэлэһэн бүгэдэ зүб.
Радна үнэхөөрөө нюдарган зантай хүн юм.
Үбһэ хуряалгын үедэ намайе мориной мүрэ холгообош гэжэ хараагаа һэн.
Артельдэ ороё гэжэ номнол хэһэнииньшье үнэн.
Дагба Намдаг хоёрто тиигэжэ хэлэһэн байгаа.
Гаргахал ёһотой. ~~~ Үнэхөөрөө нюдарган шургаад байна гээшэ.
Радные колхоздо байлганхаар, харин Нима абгайгаа абаашамнай дээрэ, — гэбэ.
Тэндэһээ Хүрдын Шагдар гэжэ урдын хүнгэн ябадалтай, үбгэншэг наһанай, мэхэтэйшэг, аниб-аниб гэһэн нюдэтэй хүн бодожо хэлэнэ:
— Би болбол залуудаа батрак ябаһан хүнби.
Энэ Тэгшэхэн Радные һайн мэдэхэб.
Энэтнай үни галабта коммунаһаа гаргагдаха ёһотой хүн аад, яагаа бэрхэ мүнөө хүрэтэр ябадаг юм агшаб.
Коммунада байжа байхадань, гайхажал ябагша һэнби...
Арбан табаад жэл боложо байна.
Би энэ Раднында гэрэй модо отололсоһон байнаб.
Тэрэнэй хүлһые энэ Радна мүнєө хүрэтэр намда хүсэд үгөөдүй, эдеэ юм.
Тиимэ хадаа ёһотой нюдарган гээшэ бэзэ.
Раднын артель болоё гэжэ зониие үймүүлһэниинь үнэн.
Иимэ хүн коммунада байжа яажа зохихоб даа! — гэбэ.
— Зүб хэлэнэ.
Радные коммунада байлгажа огто зохихогүй.
Һамганиинь саг үргэлжэ коммунаһаа гарая гэжэ байдаг.
Бэшэ һамгадые идхадаг байха.
Лама бурханда һүзэгтэй, — гэжэ баһа нэгэ хүн зоной араһаа хашхарна.
— Энэ Радна гэдэгтнай үнэхөөрөө нюдарган хүн.
Мүнөөдэр минии суглаанда ошо гэхэдэмни, намда сэсэрхээ һэн.
Гаргагты саашань. ~~~ Бузарые... — гэжэ тэндэһээ Батуужан амаргүй шангаар һүхирнэ.
Тэрэнэй удаа үшөө нэгэ-хоёр хүн шүүмжэлбэ.
— Гаргаха!
Гаргаха!
Ямар хэлсээн байхаб!
Эли болоо!
Түргэлэгты, орой боложо байна! — гэлдэжэ Хүрдын Шагдар түрүүтэй хэдэн хүнүүд шангаар хашхаралдана.
— Байзагты, нүхэд! ~~~ Би нэгэ юумэ хэлэхэ һанаатай байнаб! — гэжэ нэгэ хүдэһэн дэгэлтэй хүн, урдань үгытэй ябаһан Жэгмэд гэгшэ, бодожо ерэнэ.
Хүнүүд эрьежэ, Жэгмэд тээшэ гайхаһан янзаар харана.
Жэгмэд суг­лаанда үгэ хэлэдэггүй хүн байгаа.
— Хоёр һайн айлнай энээнэй урда тээ гараа.
Мүнєө баһа гурбан айлнай гарашаба.
Үшөө дээрэнь Радные гаргаха гэлсэнэт.
Хүдэлмэридөө урдаа хаража ябаһан Раднаяа гаргажархёод, эгээ хэмнай ажалаа хэхэ юм?
Шагдар абгай, та бидэ хоёр бүри яабаш Радна шэнгеэр юумэ хэжэ шадахагүйбди.
Сэхынь хэлэнэб.
Энээнээ, нүхэд, нэгэ бага ойлгод гэжэ хэлсэе.
Минии һанахада, Радна нюдарган бэшэ, дунда шадалтай хүн гээшэ гэжэ һананаб.
Өөрєө юун гэ­жэ хэлэхэ байгааб даа! — гэнэ.
Тиигэжэ хэлэхэдэнь, Ошорон һүрэн бодожо ерээд:
— Иимэ тодоор тобойжо гараһан нюдарганиие ха­ража байгаад, нюдарган бэшэ гэжэ хэлэдэг энэ хүн болбол үнэхөөрөө нюдарганай нүхэр билдагуушан мүн гээ­шэ.
Энээнэй үгые заабол протоколдо оруулха ёһотой.
Иимэ нюдарганиие коммунадаа байлгаха болболтнай, би эндэ байжа, хүдэлжэ оройдоо шадахагүйб, — гэжэ коммунын түрүүлэгшэ тээшэ хаража, һүрхэй зангаар хэлэнэ.
Коммунын түрүүлэгшэ Аюуша һанаагаа зобоһон хэбэртэй, нэгэ Базар тээшэ харана, нэгэ Ошорон тээшэ ха­рана.
Тиигэжэ байтараа: ~~~ Юрэдөө, нүхэд, Радна өөрєө хэлэг, дуулая, — гэбэ.
Үгэ хэлэхэ гэхэдэнь, хоолойнь шэшэргэнээд, хормойнь һалганаад, һанажа һууһан юумэнь сүм мартагдаад, удаан дуугаржа ядаба.
Тиигэжэ байтараа, тон ехээр хүсэлжэ, нюдэн дээгүүрээ нёлбоһо гүйлгэжэ хэлэнэ:
— Зон нүхэд, хайрлагты!..
Би нюдарган бэшэлби...
Хүниие зараһан ябадал намда байхагүй...
Би артельдэшье орохогүйб, коммунадаа байхалби...
Зон, танай мэдэхэ хэрэг байна.
Хайраа бї орхигты! — гэжэ гомдолтойгоор аргаахан дуугараад, һанажа бэлэдхэжэ һууһан үгэнүүдээ гүйсэд хэлэжэ шадабагүй.
— Мүнөө асуудалнай эли болобо гээшэ бэзэ.
Радна Сэдэбэй болбол үнэхєөрөө заһарха байбал, энэ олон зоной үмэнэ гэмээ мэдэржэ, үнэн сэхэеэ хэлэхэ юм һэн бэзэ.
Радна гэмээ гол таһа мэлзэжэ байна.
Мүнөө үндэр дуугаар шиидхэхэдэ болохо болоо гэжэ би һананаб, — гэжэ Ба­зар хүбүүн суглаанай түрүүлэгшэ тээшэ хандан хэлэнэ.
— Зай, тиигэбэл, гараа үргэжэ шиидхэхэмнай гү? — гэжэ түрүүлэгшэ асууна.
— Тиигэнгүй яахаб?..
Энэ гар үргэлгэн дээрэ хэнэй ямар үзэлтэйнь мэдэгдэхэ, — гэжэ бэшээшэ Ошорон уридшалан баалажа хэлэнэ.
Тиигэжэ хэлэхэдэнь, суглаанда һуужа байһан зоной дундаһаа эндэ тэндэ хүнүүдэй доро дороо хүдэлхэ, ханяаха шэмээн гаража, зариманиинь эрьен харан, хоорондоо баһа юумэ ярилдаха дуугаралсахань түргэдэжэ, энэ хэлсэжэ байһан асуудалдаа ханамжагүй болоһоной тэмдэг үзэгдэнэ.
Зарим хүнүүд бодожо, үүдэн тээшэ ябахаа забдана.
Тиихэдэнь суглаанай түрүүлэгшэ үндыжэ ерээд:
— Һуугты!
Гуримтай байя, — гэжэ шангаар хашхаржа, тогтооһонойнгоо удаа яаран:
— Зай, Радна Сэдэбэй гэдэгые нюдарган гээшэ, коммунаһаа мүнөө гаргаха ёһотой гэһэн хүнүүд гараа үргэгты! — гэжэ соносхоно.
Зон абяа аниргүй.
Раднын дотор харлажа, харанхы боложо байна.
Радные нюдарган болгохые оролдожо байһан Базарай өөрөөш гараа үргэхэнь аягүй шэнги байба.
Гансахан Хүрдын Шагдар хүхюутэй янзаар:
—Нюдарганиие хэн үмөөрхэ дурагүйб. ~~~ Үргэгты! — гэжэ шангаар дуугараад, гараа дээрэ үргэбэ.
Тэрээнһээ уламжалан, Ошорон гэгшын:
— Үргэхэ!
Үргэхэ!
Энээн дээрэ одоол хэнэй дотор юун байһаниинь элирхэ! — гэжэ хэлээд, гараа үргэхэтэйнь хамта эндэ тэндэһээ хэдэн гарнууд үргэгдэбэ. ~~~ — Дээрэ үргэгты!
Тоолохом! — гээд, түрүүлэгшэ бодоно.
Хүнүүд бэе бэеэ хараад, аалиханаар, һубариһаар, гарнуудаа үргэсэгөөжэ байна.
— Арбан долоо, арбан найма... арбан юһэ... хори... гэжэ түрүүлэгшэ тоолобо.
Гээгдэһэн хүнүүд нэгэ-хоёроороо дурата дурагүй үргэжэл байна.
— Хорин дүрбэ!..
— Зай, табигты!
Мүнөө Радные нюдарган бэшэ гэхэ хүн байбал, гараа үргэгты!
Хүнүүд абяа шэмээгүй.
Нюур нюураа һэмээхэнээр харалсана. ~~~ Нэгэшье хүн гараа үргэбэгүй.
— Олонхи дуугаар Радна Сэдэбэй гэгшэ нюдарганда тоологдожо, коммунаһаа сэбэрлэгдэбэ...
Зай, иигээд хэлсэхэ зүйлнүүднай дууһаба.
Суглаагаа хаагдаһан дээрэ тоолоё! — гэжэ суглаанай түрүүлэгшэ хүлһөө аршасагаан, нюдэнэйнгєө шэлые абажа эбхээд, бодоно.
Зон бүгэдэ бодожо, дүүен гаража, иишэ тиишээ тараба.
Газаа балай харанхы болошонхой; һалхитай хүйтэн бороо таража ябаһан суглаашанай халуун нюурнуудые гам хайрагүй шабхадана.
Раднын дотор энэ бүрхэг бороотой һүниин харанхыһаа бүри үлэмжэ харан­хы, хүлөө урагшаньшье татахань бэрхэ, хойшоньшье татахань бэрхэ: «Яагааш жэгтэй хохидол амиды ябаһан хүндэ тудадаг юм гээшэб даа!
Халаг!
Яаха болоо гээшэбиб?
Ямаршье үйлэтэй хубитай хүн байгаабиб?
Ай, бурхан!» — гэжэ уйдхартайгаар һанаа алдан, толгойнь манаран эрьежэ, гэр тээшээ найгаһаар годирһоор ошобо...
Хагсуутай харанхы һүни һалхинай уйдхартайгаар эшхэрхэһээ бэшэ абяа Радна үбгэн дууланагүй...
Суглаанһаа тараашад Аюушые гайхалсанад:
— Урдань нюдарган гэхэдэ, Аюуша адага шүбгэ юумэ агша һэн.
Мүнөө яаба гээшэб?
— Нюдаргантайл тэмсэхэ гэжэ ябадаг Аюушамнай юундэ дуугай байба гээшэб?..
— Айгаа аабза, бэеэ тойруулаа ёһотой.
— Харин яагааш юм ааб даа, бү мэдэе.
— Радна түрэлынь болохо бэшэ аабза?
— Үгы бэзэ, — гэхэ мэтын хөөрэлдөөнэй дунда хэншьеб, нэгэ хүн, томоотойгоор хэлэнэ:
— Үгы.
Аюуша нюдарганиие гамнаха гэжэ байхагүй.
Айхагүй.
Энэ коммунын түлөө айхабтар ехэ оролдоо хүн гээшэ.
Теэд мүнөө дуугай һууһан ушарынь ямаршье бэзэ.
Нэгэл ушартай байха даа.
Аюуша мэдэһэн байгаа ёһотой...
