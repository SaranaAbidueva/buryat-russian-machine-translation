Гуруев Чингис Цыренович ﻿ 
ДЖАРУН ХАШАРАЙ СУБАРГА 
Үлгы Буряад орондом Үлзы хутаг заяаһан Джарун Хашарай субарга Жиндаг һүлдым мандуулна.
Адис, аршаан, далгатай Арюун байдал бүтээжэ, Арбан сагаан буянай Арьбан хэшэг дэлгээнэ.
Бурхан багшын һургаалтай Буряад зоной сэдьхэлдэ Мааниин зургаан үзэгэй Мэргэн эрдэм хүртөөнэ.
Хэбэд номхон Хэжэнгым Хэтын жаргал түхээгшэ Мүнхэ сагай шүтөөн лэ Джарун Хашарай субарга!
ХУН ШУБУУД 
Хүхэ номин огторгойн Хүртэшэгүй үндэртэ, Сагаан хадаг һануулан, Сарюун замаараа хушууржа, Буян хэшэгэй һүлдэтэй Буряад дайдадаа дурлажа, Халуун урда оронһоо Хун шубууд бусана.
Ариг сэбэр агаартай Аглаг сүлөө нютагта Дандаа хөөрхэн, сагаахан, Дальбараануудаа дэгжээдэг, Наран элшэтэ дэлхэйгээ Нангин болгожо энхэрдэг Хуби золоор арюухан Хун шубууд хүндэтэй.
Нюдэ буляан ногоорһон Нуга тохой шэлэжэ, Таляан нуурай хүбөө дээр Тайбан амгалан буухадань, Хори-буряадай сэдьхэлдэ Хэтын домогтой шубууды Хүнүүд шэнгеэр угтаха Хүсэлни үлзы юм!
ХАРЮУЛГА 
Һанаанда орошогүй өөнтэг бодол сэдьхээд, Һайхан хэрэг бүтээгээд байһандал солгёотоод, Хүндэ хохидол татахаяа бү оролдоорой, - Хүн тэрээндэшни харюу үгэхэл, ойлгоорой.
Шохоорон ойлгоболшни, эршэтэ һалхин өөдэ Шорой хамаһан мэтэ бэшэ гү, талын дунда?
Хамаһан газарташ сэбэршье болоогүй байхал, Харин өөрөө хуаа тооһондо дарагдахаш, гайхал.
Хэтэнь иимэ: харюулгын үйлэ хэрэг Хэмгүй аюултай гай тодхор ушаруулдаг.
Зүрюу зан, хүбүүмни, бүүхэн сэдьхээрэй, Зүб мүрөөр ябахыел эртээнһээ бодоорой!
МИНИИ БОДОЛ 
Ами нэгэн жүдхэмжөөр Ажалай булагтал бурьялхада, Атар газарай хүрьһэнһөө Алтан таряан надхана.
Алгасашагүй үнэн үгөөр Амидаралта үйлэ дурдахада, Аба, эжын буянһаа Аза жаргал дэлгэрнэ.
Арюун хүсэлэй уряалаар Аян замда гарахада, Одото заяанай шэдиһээ Оюун сэдьхэл мандана.
Эндүү-алдуу байхагүй, Эльгэ зүрхэнһөө баталнаб: Ами наһанай габьяа Абьяас бэлигээр мүндэлнэ.
Энэ бэеэрээ үзэһэндөө Этигэл түгэс мэдэрнэб: Хара, сагаанай илгаа Хатуу тэмсэлээр элирнэ.
Эрдэниин зүйл мэтэ Эрмэлзэл болгон дууланаб: Улас ороной хүгжэлтые Удамарша хүбүүдынь дэбжүүлнэ.
Эгээ мүнөө дүмүүхэн Эрхэ дураараа мэдүүлнэб: Үрэ зүрхэнэймни хэшэг - Үшүүхэн минии шүлэг.
АЛТАРГАНА 
Амин һүлдэ заяагша Алтаргана арюухан, - Эгэршэгүй солоороо Энхэ һайхан ургана.
Аза жаргал түхөөгшэ Алтаргана арюухан, - Нугаршагүй шэнжээрээ Нүлөө, зориг бадаруулна.
Ёһо заншал дэлгээгшэ Алтаргана арюухан, - Мүхэшэгүй золоороо Мүнхэ дуунда шэнгэнэ.
Аба, эжын хэшэг шэнги Ашатай юм даа алтаргана.
Хүмүүн үриин сэдьхэл шэнги Хүндэтэй юм даа алтаргана!
ПУШКИНТАЙ УУЛЗАЛГА 
Екатеринын сэсэрлиг уряалаад байна даа, Ерээлби эндэ оюутан залуу наһандаа.
Алиш тээ набшаһан алтараад, һайхан даа, Амгалан түни аажам намар оршоно даа.
Зүргэхэн шугам шэнгеэр урдамни зурына, - Зүн бэлигээрээ хүндэтэ айлшан шэнгиб.
Урма баярһаа зүрхэмни ехээр хүлгэнэ, - Угтабал намай агууехэ Александр Пушкин!
Алас холо руу тодо хурсаар шэртэһэн мэтэ, Амар мэндээрээ амжалта хүсэжэ үреэһэн мэтэ, Мүнгөөр шэрээгдэмэ һандали дээрэ һууна тобтой, Мүнхэ үеынгөө амидарал тухай шэбшэнэ түхэлтэй.
Алтан наранай туяа элшэдэл хурсахан Абьяас бэлигтэй уран шүлэгтэнь шүтэһэндөө, Уулзажа ушарһан золоо баталһан мэтэ, Урдань ошожо, доро дохин һүгэдэнэб.
Екатеринын сэсэрлиг һайхан гээшэнь зундаа!
Ерээлби эндэ жара гараһан хаһадаа, үнэниинь.
Ажаглан мүнөө харахада, айлшад олон даа: Ази түбиин, Европа, Африкын — янза бүриин.
Зүргэ харгымни урина намайе, залан сэхээр.
Зүрхэ сэдьхэлни хүлгөөд абана, залуугайхидаал.
Угаа хүйтөөр гэхэ юм гү, али һанаа зобонгёор Угтаба мүнөө Александр Сергеевич Пушкин.
Юундэ?
Ушаргүй тээлмэрдэн байтараа, иигэжэ бодобоб: Удха түгэлдэр буряад уран шүлэгэймнай абьяас Урдынхи мэтэ булаг шэнгеэр орьёлон дэлбэрнэгүй, Урма баяр арад зондоо дэлгэнэгүй, энэ — үнэн.
Арсашагүй гэмээ мэдэрһэндээ сэдьхэлни доһолжо, Агууехэ шүлэгшын харасаһаа далтирһандал боложо, Уулзан ушарха хубитай байһандаа даган баясажа, Урдань ошожо, хайра гуйһандал дохибоб дахинаа.
Пушкин хото.
2012 ЖАРАН НАҺАНДАА БЭШЭҺЭН ШҮЛЭГ 
Луг-луг лугшаһан Һудаһа дүүрэн шуһан.
Түг-түг түшэгэнэһэн Түбһэндэ инаг зүрхэн.
Ара хойномни һуунагтан, Аржына олон дабаан.
Баясхаланта үнгөөр һолонготон, Бадарна жара наһан.
Буян хэшэг шэнги Буряад театрай тайзан.
Сэбэр һэшхэл шэнги Сэсэн бодолто асуудал: «Ажал гээшэ жаргал», — гээд, Амидаржа омогтой ябахадаа, Үльгэр домогто шүтэһэндэл, Урлаг, зохёолоо найруулхадаа, Түрэл буряад хэлэндээ Түшэг боложо дурдагдамаар Уран бүтээл дэлгээ гүш, Урма зориг бадаруулмаар?
ЧАНЗЫН АЯЛГА 
Морин толгой дэнзэтэй, Могойн арһан шэнжэтэй, Бэлиг золой шэдитэй Буряад чанзын хүбшэргэй Арад зоной сэдьхэлдэ Аялга хүгжэм мандуулжа, Шэхэнэй шэмэг боложо, Сээжын зугаа дэлгэдэг!
ДУҺАЛХАН
Дура зоргоороо тэнгэриин баряанһаа мултаржа, Дуһалхан дуһана, сүлөөдэ жаргалаа олонхой.
Хүрьһэтэ газарта шэнгэхэдээ, амидарал тэдхэгшэ, Хүсэлгүй ялалзаад хаташадаг шүүдэр мэтэл энэмнай.
Дуһалхан дуһална, айжа һүрдэһэнэй хэрэггүй!
Дунгяаржа шарлаһан тала дайда ногоорно; Дууража гунхаһан сэсэгүүд миһэрһээр үндынэ.
Дуһалхан аад, байгаалиие һэргээхэнь гайхалтай!
СЭДЬХЭЛЭЙ БАЯР 
Уран шүлэг хужарлан уншахадам,  Мэдэн гэхэдэм, Сэдьхэлни уян болоһон шэнги.
Уярһан зүрхэеэ шагнан байхадам, Һанан гэхэдэм, Үнинэйш иигэжэ урмашаагүй шэнги.
Урмашаад мүнөө сэнгэн ябахадам, Харан гэхэдэм, Зүргэ харгымни һолонго шэнги.
Сээртэй сэржэмтэй зүдэржэ ябаһан аад, Шүлэг уншаад, Сэдьхэлдээ наранай туяа жаргуулалби!
Базаржапова (Дашеева) Галина Хандуевна
БУУМАЛ СЭСЭГ 
Үзэгдөөгүй гоо ягаан-хүхэ дэльбэтэй Буумал сэсэг Үмхэйн оршониие үльгэрлиг болгоно — Үржэн-Хандын үзэсхэлэнтэ оронһоо Үрэжэлтэ һалхяар хиидэн ерээ гү, үрэнь?
Үй, болиит, гар бү хүрыт, гамнаял Үзэлдэ бү ороел, бурханай сэсэг таһалжа.
Үнжэгэн аятайгаар лэ байрлуулая Үрэ зүрхэндөө дурыень, дүрыень, Һайханһаань һарган, һайханиие дабхар бисалгая Һолонгото мэдэрэл досоогоо бөөмэйлэн.
Баргажан гол соо толи соо мэтэ Байһан янзаараа хатандал найгалзана Буумал сэсэгнай, Баргажан голой долгидынь сэсэгэй түхэл Байгал далайдаа хүргэнэ мэтэр.
Байгал далай — эртэ урдын үбгэжөөл Бишыхан үхибүүндэл баясана, Асари долгидоо салгидуулна, Альгаа ташан эмнисэгээнэ.
Яаригтын голдо Янжима бурханда Ягаахан дэльбэ, хоморой хээ угалза тухайнь Ирагуухан хөөрэбэбди.
Энхэрэн сонособо Илдамаар бүжэглөөд, эльгэ хатаба.
Янжима бурханай сээжэдэ Буумал сэсэг һалбаршоо, Яла сала гоо шэмэгынь задаршоо.
ҮҮЛЭН-ЗУРАГУУД
Үбһөөр хангалтаа Үбэр Асагадта Үүлэдынь яашооб?
Зураашын гарһаа Зуралзаһан үзэсхэлэн Зурагууд мэтэ.
Сэл хүхэ тэнгэридэ Саб сагаан хун шубуун — Һайхан гээшэнь.
Һиирэгэр үүлэн — хушууниинь, Һэмжэн үүлэн — далинуудынь — Һэбеэд лэ ниидэшэхэнь.
Уян бэедэнь Уяхан аялга Ургалаатай гү?
Үдэ һодыень Урасхал долгин Эльбээ ха гү?
Али агуу һүнэһэн Амилаа гү — Хун шубуун соо ороод?
Тээ хойно — «Ниидэдэг табаг» Түхэлынь эли.
Досоонь һуугаад, Дороо зуралзаад, Дэгдэшэхээр.
Баруун тэнгэридэ — Бүмбэгэр сагаан хурьгад Бүмбэлзэнэ уһалуури тээшээ.
Үбһөөр хангалтаа Үбэр Асагадта Үүлэдынь яашооб?
«УШАРУУЛХАЛ БИДЭНИИЕ БУРХАН».
Һайнаараа һалаһан юм, Һайн нүхэд зандаа үлэһэн юм, Үри түрөөгүй хадаа хахасаһан бэлэй, Үнгэтэ юртэмсые хоёр болгоод хубааһан бэлэй.
Ами аминдаа хуби заяагаа олоо, Амараг нүхэртэй хэн хэнииншье болоо, Аша үринэрөө тэдхэн үргөө, Ашата төөбии, таабай болон үнэржөө.
Алтан аминтаяа хахасаха үедөөл Али алинииншье бэе бэеэ үгылбэ, Алдаһан амарагаа шаналба, Аалихан шэбэнэн дурдаба: «Ондоо замбидаа уулзаһайбди даа, Орхиһон дурантаяа золгоһойбди даа, Таалажа бэе бэеэ садаагүй һэмди, Тэбэрижэ бэе бэеэ тэшхээгүй һэмди, Түрэхэ үриеэ үзөөгүй һэмди, Түшэг жаргалаа золгоогүй һэмди.
Хойто наһандаа танилсахабди шэнээр, Хорбоогой дура амсахабди шэнээр.
Ом маа ни бад мэ хум Ушаруулхал бидэниие бурхан!
Дарибазарова Цырен-Ханда Ринчиновна
Өөртөө табиһан асуудал 
Түрэл арадтаа туһатай байха һэшхэлгүй һаа, юунэй тулада түхэреэн түбидэ түмэн үеые дамжажа, бугын дуун доро буряад эхэһээ түрөөбиб?
Угайнгаа түүхэ  Ойндоо түйхэ бодолгүй һаа, юунэй тулада аригуун талада ая-гангаар амилжа, арһан мансыһаа «Абай Гэсэрые» соносообиб?
Зоной хэрэгтэ  Зулаар бадарха сэдьхэлгүй һаа, Юунэй тулада Юһэн дүрэтэ  Юртэмсэтэеэ адли эрьелдэн, Нараа тойрожо, Наһаа эдлэжэ ябахабиб?
Зунай зурагууд
Хэлбэндын нуур манатай Хураяа зүгнэбэ алтай?
Нугаһад хүндөөр һолжорно, Нугалаад үдхэн ожорһо.
Үбгэн буурал энэ нуур Өөрын Нессии нюуна гү?
Ааяма халуунда ойгоһон байгаали дуураа, Алтан утаһата ээрсэгэйнь эршэ буураа.
Үрэжэл хиидхэнэ һэбшээн арай-арай, Үргэһэтэй сохо абирна хурганда гарай.
Хүндэршэһэн зүгы бутуула руугаа шэбээлнэ,  Хүхүүлһэн сэсэгүүд һулаханаар ганхан эбһээлнэ.
Обёосой захын наран сэсэгээр энеэнэ ташалан Обоо-хүбөө бухалнуудаа эбеэлнэ сабшалан.
Сагаан тохорюун нуурай эрьеэр бахануудые зооглоо.
Сахалиин хуугай загаһадай тоглоон руу зоогдоо.
Юун үдхэн ногоон Буламда мүнөө ургашооб, Юһэнэйм хажуур, юрэдөөл, өөрөө сабшашоо.
Хүхэрнэ, нэмжээрнэ таряан хээгүүр Хүтэл гүбээнүүдэй нюрган дээгүүр.
Гарай хүсөөр, наранай ульһаар жэгнэгдэн, Газарай хүрьһөөр, булагай уһаар дэмжэгдэн Эбхэрыш, долгилыш гүн номин далайдал, Энхэ байдалай эрдэни, найдал.
Бараан хара үүлэд нүүгээд, Бороогой амяар сорьёлно.
Боро хараан буугаад,  Байдал аалин намдуу.
Бүмбэрэсэгэй гүн соол мундуу Бурма бусалан орьёлно.
Харлагша хяраһаа наран торожо унаад, Харгааһатын гол шииг манаар тамхилба.
Хараани холо сахилгаанууд шарбаад, Хээрын һалхин эдеэшэг таряагаар анхилба.
Гараса тээһээ хүлэгэй турьяан дуулдаад,  Ганга эрьеын сууряан болоод тунаба.
Сэлмэг, һонор, гүнзэгы тэнгэри Сэдьхэлни, мүшэдэй хүгжэм бари.
Турагай урамаар холын түбинүүд дохёолоод, Таамаг нарин мэдэрэлдэмни тохёогоол.
Галаб сагуудай хөөмэйн дууе соносон, Газарни ниидэнэл, сэнхир үдөөр носон.
Этюд 
Түлэг үдэр лугшана.
Тэнгэй наранда  Тэбэригдэһэн газар амидан түгшэнэ.
Бүгшэм агаар ирална, Бусайдаһан зэрэлгээн Бууһан элшээр абиран мирална.
Дурлаһан хоёр амарна Далайда сэсэгэй Далита онгосоор дүүжэндэн тамарна.
Сайбар далбагань ялбана Сагай һалхинда Салгидан аалихан хайшаашьеб налбана.
Инагууд энхэрнэ нюдэдтөө эмээхэй Элэһэн добуу, тала, Элиһэн шубуу, нара, бэе бэеэ — энэ дэлхэй.
Намарай найман мүртэй шүлэгүүд Шэб харанхы.
Үдэр түргэн залирна.
Шэмэрүүн саг газаамнай ороо.
Набтаран грэймнай сонхоор һабирна Намарай нобшо бороо.
Нэбтэршэһэн түби хүдөөр һалирна, Нэгэтэшье тогтохогүйл гороонь, Хаанашьеб хадаар саһан хүн абирна, Холын һарьдагуудаар хороод.
Арьяа-Бааладаа эжымни зальбарна, Ая гангаар хангалтана санзай.
Мүнгэн сүгсэтэй зулын гэрэл эльбэнэ Мэльгүүн сагаан Дара-эхын шарай.
Нүгөө буланда минии «сэнхир бурхан» Номуун Эрлигэй абьяастай хүгжэм түгшэнэ, Эреэн шала дээрэ ордоһолно брейк-данс Эгшэһэн дуушан хүйтэн хүлһөөр лэбшэнэ.
Намарай хуушаар дайдын нэмһэг сагта Нимгэршэһэн шарайтай нютагни хайратайш, Наруули гүбээнүүдшни хадагдажа бүрыгөөд, Намагай үлэншье хагдаржа бүхыгөөд, Галта улаалзай хаһашни үнгэрөө, Гаглюун үглөө хюруу доро мүнхэрөө, Һаншаг сагаан эхэдэл аалин сүхэрөөш, Һэмбэрэг дэнзэтэ нютагни!
Дүтэлэнхэй, һүниин тэн дүтэлэнхэй, Дүүрэн һара нойрмог дэлхэй эзэлэнхэй, Дом хара долгидтоо Риха одо һэжэнхэй Дууран һажаа Үльдэргэмни, эсэнхэй.
Теэд хаанаһаа мүнгэн бэеэр сахиланхай Толон соо мүндэлөөб энэ дүүхэй?
— Томо һайхан загаһан мэтэ тоглонхой, Ододой дунда шунган наадаа, голлонхой.
Хараасгайнуудай хабар бүри эжэлшээд, дабирхайтай уняадам уурхайгаа заһахал һаань, урсаханшье гэртэ байгаад, тооноороо бууһан элшые  золтой сэгнэхэ һэм.
Шуурганда унахагүй шэнэһэн тужын хангалтаад, шэнээр ходол шэлбүүһэтэн  байхал һаань, хүдэһэншье хүнжэлдэ ороод, хүхын дуута һүнеэр  золтой сэлмэхэ һэм.
Дэлбэрэн урдаһан дошхон голнуудые тэнжээгээд, даамайхан булагай хэтэдээ бурьялхал һаань, һабатай айрагһаашье амасаад, һалбарһан мойһон соо золтой сэнгэхэ һэм.
Дүрбэлжэнгүүд 
Гаглюун үглөө голой саагуур Гансахан тохорюун элеэ, халяа.
Хүйтэн сэбдэг хюруу дээгүүр Хэнэй гомдол гуйбаа хаяаб?
Хуба шарахан нямняа сэсэгүүд Хурган жарган ургаа һэмнай.
Халаг, үнгэнь нэгэтэ хубираад, Хумхиин тооһоор дэгдээ бэлэй.
Таба һалаа — юрын набша, Талада харгын захаар харагдагша.
Хэрэггүйдэ хайрагүй гэшхэгдэн, Хэрэгтэйдэ эмтэй домтой гэгдэн.
Өө-мөөгүй сэхыень хэлэхэ юуб гэбэл, Өөрынш хоёр нюдэн ба ханын гэрэл.
Бууралтаа гү толгойш, таргалаа, тураагши,- Бултандань үнэн харюу абахалши.
Хаа-яахан зангынь хубилаад, Харшын захын халаахай мэтэл, Баһа тииһээр уянь хүдэлөөд, Балжангармын торгон дэльбэл.
Зүүн зүг руул адарай үүлэд яаранхай, Зүггүй ехэ уһа саһа шэрэнхэй.
Ангаһан тала полустанок мэтэ, Алад үнгэршэбэл түргэн поезд һэтэ.
Эрэшни харана гү залуу эхэнэр тээшэ?
Энэшни байгаалиин жама ёһо гээшэ.
Алаг зүгыдэ гандаһан сэсэг хангалгүйл, Амтан балдань нэмэрлихэ тоһогүйл.
Һайн бэлшээриин байха бүри Һалхи һүрихэнь юун бэ энэ хонидой.
Хазаарынь татаха бүри хирэн, Харгыһаа хадуурхань юун бэ хээр мориной?
Үгы!
Өөртэеэ носолдохо гээшэ тэмсэл, Үлүү хурисал, буруу зангаа даралган.
Эмнигые шэхэдэһэнтэй адли тэгшэл Энхэ байдал сахилгын нэгэ ехэ арга.
Только так достигнешь гармонии в себе.
Арбаад нюуртай бурхан Алишье тээшээ абаралтай.
Хоёр нюуртай хүн Хоёр тээшээ хэлэхэ аргатай.
Гүйхэн байха бүреэ Горхон тэсэбэригүй шолшогонохо.
Гүнзэгы байха бүреэ сээл Бүтүүхэн хүлеэхэ.
Тугас шубууе дэн гоёшооходо, Хорлохо мяхатай.
Тахяае бааза гэн шоолоходо, Хооллуулха үндэгэтэй.
Горхо хараагүй аад, Гуталаа юундэ тайлабаб, Ушарынь мэдээгүй аад, Уураа яатараа хүрэбэб?
Түргэн сухалдаад, Табагаа бута шэдэбэ.
Тииһээр номгороод, Түгдэрхэйгээ шаналба.
Хирээ 
Хии бараан.
Шуурган.
Хаагална тураг хирээ, Хэзээнһээ зүншэ шубуун Хорбоо дайдаар элеэб?
Хажар дуунһаань сошоод, Харана эхэ сонхоор.
Хабарай харалган үдэр Хүбүүгээ тэрэ гээгээл.
Зүгөөр эхын уйдхар Зүйл бэшэ хирээдэ.
Юу тэрэ хараагүйб, Юу тэрэ үзөөгүйб, Гурбан зуун жэлдэ Гэршэ болон һуухадаа?
Одоо Эрлигэй элшэдэ Оршолонгой амидаралай Гашуудал, баяр — илгаагүй, Гээлтэ, хороолто —хамаагүй Үдэр һүниин һэлгээнэй Үйлын үриин тоосоон лэ.
Нюдэ сабшахын хирэнэй Нарин тооһоной тооһон лэ!
Ворон  Бэедэмни эльгэлэн, Бишыхан үримни нэнгэнэ, Сэлмэг хонгор нюдөөрөө Сэхэ гэтэн шэртэнэ.
Аласай холын аласһаа Асуудал дүүрэн харасаар Ерээдүй намайе шэнжэлнэ.
Түрэһэн нютагни Тойроод һууһан хаданууднай набтархан, Теэд түгдэрэн, шулуу хаяхагүйл харгыдаш.
Танил үбгэдэй хөөрөөн мэтэ намдуухан, Таалама уряар һанагдаха юм сэдьхэлдэш.
Хээгүүр урдаһан горходнайш аалихан, Харин хэнэйш умда заатагүй харяахал.
Бүлеэхэн долгидоо үлэ-мэдэг салгидхан, Байгалдаа нэмэри яабашье хүргэхэл.
Түрэһэн дайдым зонииншье налгайхан, Торожо унабал шоолонгүй тулгалхал.
Хатуу сагта туһаяа хүргэхэ шамдуухан, Хайрын сэдьхэлынь булаг мэтээр бурьялхал.
Ширапова Валерия Тогтохоевна
Түрүүшын мүрнүүд
Тэршээхэн эдир наhандам Түрүүшын мүрнүүд мүндэлөө hэн.
Түргэн горхондол урдаhаар Тобойлдон үгэнүүд холбогдоо hэн.
Балшархан бага наhанайм Нэн түрүүшын алхамууд мэтэ Богонихон, лабгүйхэн юумэнүүд Нимгэхэн саарhан дээрэ бэшэгдээ hэн.
Сагаахан саарhан дээрэ Жэрылдэн хойно-хойноhоо Сар мүрөө үлөөhэн Жэжэхэн шүлэгүүд түрэгдөө hэн.
Из гимна общественного движения «Юность Еравны» Хүбшэ тайгаараа нэлмынхэй, Хүдөө талаараа hалбаранхай, Хүдэр хүбүүдээр суурханхай Хангай hайхан Яруунам.
Аршаанта нуурнуудаар алдаршаhан, Ажалша зоноороо шалгарhан, Адуу малаараа баяжаhан, Аглаг тоонто Яруунам.
Яруунын эдиршүүл — манай найдал, Аглаг нютагайм омогорхол.
Яруунын эдиршүүл — одо заяан, Анханай абьяас ехэтэн.
Эдир наhан Эдир наhан, эдир наhан — Алдар, зориг асарhан Эрдэм бэлигэй охин, Аян замай эхин.
Эдир наhан, эдир наhан — Эршэтэ хүсэ үгэhэн Элшэ гэрэл, галхан, Эхин түрүүшын дуран.
Эдир наhан, эдир наhан — Элин, халин, ниидэн Залинта аадарай сахилгаандал Замбуулинаар зуралзаад үнгэрхэ гүш?
Хани нүхэр 
Хүн бүхэндэ энэ дэлхэйдэ Хани нүхэр байха ёhотой.
Хүшэр сагай ушараа hаа гэнтэ, Хододоо нүхэр туhалха зэргэтэй.
Хүн хажуудаа нүхэртэй байбал, Хэзээдэш, хаанаш хосорхогүй.
Хүн дүтын ханитай байбал, Хэтын хэтэдэ гажархагүй.
Энэ hүниин нюусанууд
hарата hүниин байгаали hүмбэр дэлхэйн зүүдэн соо.
hэрюун дайдым hэбшээн hажан намдуу унташоо.
Одо мүшэд анилзаад, Огторгойhоо амаршалhан мэтэ, Оюун бодол түрүүлэн, Омог сэдьхэл хүдэлгэнэ.
Шэдитэ абяан соностоод, Шэхэндэм элеэр дуулдана, Шэг шарайгаа hэлгээд, Шэнээр газар харагдана.
Эсэсгүйгөөр ушархал Эдэ hайхан шэнжэнүүд, Элеэн далидал задархал Энэ hүниин нюусанууд.
Хүүгэдэй уншалгада
Гэдэhээ үлдэhэн Галдан — Минии түрүүшын дуран.
Толгой соомни манан, Эдихэеэ hананаб банан.
Даша-Нима уйлана, Машина абахаяа hанана, Дэлгүүр тээшээл таталдана, Гар хүлөө арбайлгана.
Хоротойгоор хазаа зүгы, Хашхараад гүйгөөб дэмы, Урдаа хараад дугы, Yгы тэндэ харгы.
Манай Баяр шашаг, Баряад гүйдэг хабшаг, Yтэр тэрэнээ хаяг, hүүлээ hуугаад хабшаг.
Хүнгэхэн бэшэ ажамидаралай Хүлгөөтэ ехэ нуур далайн нюрууда Хүмэрихэеэ байhан онгосо мэтэл Хүнэй ами наhан.
Гансахан энээхэн наhандаа Гажархаш, хүхихэш сагтай уулзахаш.
Бүмбэрсэг юртэмсын юрьеэн соо Баяр, уйдхарай нюусые дууhан таахаш.
Yглөөнэй hайхан нара угтажа, Yглөө бүриингөө жаргал эдлэхэш.
Наринаар үри хүүгэдээ үргэжэ, Наhанайнгаа жаргалтай золгохош.
Инаг дуранай галта хүсэндэ абтажа, Ирагуу хонгёо дуунуудаа  Гансата зүрхэ сэдьхэлыеш эзэлhэн Гайхалтай тэрэ мэдэрэлдэ зорюулхаш.
Хоёр жэгүүр далинуудтай Хөөрхэн булжуухай шубуундал дуулажа, Сэнтэй хайрата инагтаяа Сэнгэн жарган hуухал бэзэш.
Хүмүүни бэе оложо түрөөд,  Хүнэй зэргэ эршэтэйгээр гэшхэлхэ ёhотойш.
Эхэнэр боложо түрэhэн заяатайдаа Эхын жаргал эдлэхэ хубитайш.
Хуби заяанай табисуураар үгтэhэн  Эхэ эсэгынгээ нэрэ мүнхэлэн нэрлүүлхэ Хүдэр хүбүүн үри түрэгдэжэ, Энээхэн наhандаш баясуулан жаргуулха байха.
Баабай эжын баяр баясхалан болохо Басаган дүүхэй мүндэлэн түрэхэ.
Газартаа дуратай, уян зөөлэн зүрхэтэй тэрэ Гал гуламтаяа заатагүй сахин hууха.
Ори гансахан омог наhандаа Олон ондоо ушаралтай уулзахалди.
Ямар хуби золтойдоо байhандаа Яашье уридшалан мэдэхэ аргагүйлди.
Байдал гээшэ орёохон гэжэ Бүгэдэ зон дэмы хэлсэдэггүйл.
Шаргал наранай игаабари доро золтой ябатараа, Шабар шалбааг руу унан орожо магадгүйлди.
Нангин уялга 
Буряад зоной нангин уялга Бүгэдэ зондо хабаатай юм — Бүмбэрсэг энэ дэлхэй дээрэ Бүдэржэ унангүй ябаха юм.
Эгээл шухала манай захяа Эхэ эсэгын юрөөл бэлэй.
Эршэ хүсэл, уг гарбалаа Эрхимээр абажа ябаха гэлэй.
Түрэhэн, үдэhэн тоонто нютагаа, Түүрээн дуулажа шадаха, Нарайhаа гэшхэhэн газараа Наринаар сахин гамнаха, Наадан үндыhэн тала дайдаяа Наhандаа сэдьхэжэ ябаха, Аяар үниhөө дамжан ерэhэн Арадайнгаа ёhо заншал хүндэлхэ — Жабхаланта жаргалаймнай гүн, Наhанаймнай нангин уялга мүн.
Этигэлэй хамба ламада зорюулагдана
Найдалай гэгээн долгин 
Yнгэтэ юртэмсэ үнэн зүhэеэ хубилгажа, Yнэр байдалые зобоодог заншалтай.
Сагаан хэрэгэй бодото шарай тодоржо, Сагай зулайда хэтэдээ ялардаг үйлэтэй.
Он жэлнүүдэй хара хүшэгэ hэбин сэлижэ, Огторгойн одо мүшэндэл хүн түрэлтэндэ яларжа,  Бүмбэрсэг дэлхэйн бүхы зониие этигэн гайхуулжа,  Бусажа дахинаа ерээл мандаа Этигэлэй хамба.
Амиды ябаhан арюухан дүрэнь Нюуса үхэлдэ абтахадаа, Оюун бэлигыень зула мэтэ бадаруулжа, Нүгэлгүй бэень үнөөхил дүрөөр мүнхэрөө.
Буянда зорюулhан наhанайнь аша габьяа — Улаан нараяа найдалаар угтаhан захяа.
Уулзалгын бодолнууд 
Дабхар буужа бусаhан Этигэлэй хамбые харахадаа, hаруулхан мэдэрэл нара ногоо досоомни татуулна.
hанални номгодон тэгшэржэ, ухаан бодолни туяаржа, Дотор сэдьхэлни гансата бодижоhон шэнги болоно.
«Хогоосон энэ дэлхэйдэ хёморжо зобоhоной үлүү.
Хобдог hанаан, хулгай худал, hальхай ябадал Адхаг баршадай hабарта оруулха урьха гээшэл.
Арбан найман аюумшагта тамын үүдэн нээгдэхэл».
Намда иигэжэ хэлээд, намайе сүмэ шэртэhэндэл, Нангин хамбын шэртээн бүришье хурсаар үзэгдөө.
«Арбан найман тамын алинданьшье унаха дурамгүй, Абарал түхөөгыт!» гэжэ мүргэхэ дурамни хүрөөл.
Нарамнайш ганса, наhамнайш гамтай гэжэ мэдэнэб.
Сэлмэг огторгойн сээжэ доhолгон, хүгжэм татан, Сэнгүүхэн дуугаар сэдьхэлээ hэргээн, нюдөө баясуулан, Нугын сэсэгүүд соо хүүгэндэл шунган жарганаб.
Yнгэтэ юртэмсэдэ хүмүүни бэе оложо түрөөд, Yглөө бүри улаан наранай урихан элшэдэ эльбүүлэн, Арсын хангалаар анхилhан ая гангата тоонтодоо Амидын жаргал үзэжэ, алхалан ябаhандаа баясанаб.
Хүдэр залуу наhандаа хүхин сэнгэн ябахадаа, Энхэ жаргалнай энэл даа гэжэ мэдэрнэб.
Нара халхалха хара утаагүй, үнэн нүхэдтэеэ Ганса нараяа гансата хиртүүлэнгүй, гамтай наhаяа  Гайда оруулангүй, ажабайдалаа аршалан абаржа шадахабди, Нэгэдэн, хүсэлөө зангидан, амгалан байдал тогтоохобди.
ҺАРЫН МҮНГЭН ШАРАЙДАЛ 
Һарын мүнгэн шарайдал Һайхан дүрэш харагдаад, Зүрхым буляан эзэмдээд, Зүүдэндэмни шэнгэшөөл: «.
Жэхэрүүн үдэшэ газаамнай, Жэргэмэлынш үдыл ха.
Урин сагнай эхиндээл, Ургынш хаһа эртэшэг.
Мүльһэн дээгүүр сасарһан Мүнгэн туяа суглуулжа, Түүдэг табин бадаргаад, Түргэн шамай хүлшөөхэ Һанаан намдаш байнал даа, Һайхан дүүхэй, дангина.
Наашаа намдаа нэнгыш даа, Нангин дурым мэдэрхэш.
Зүүдэн сооһоо һэргэжэ, Зүлгэ дээгүүр наадаял.
Голой эрьеын шугы соо Гоёын гоёор сэнгэел.
Дуулан, һанан дурдахым Дуунайм хүгжэм болыш даа.
Үдэр бүри дурлахым Үгым эхин байгыш даа.
Һарын мүнгэн шарайдал Һайхан зандаа ябыш даа.
Найдан байгаа сэдьхэлдэм Нангин түшэг болыш даа.
ЗУНАЙ ЭХИН 
Энээн тойрон ойгоор, дайдаар Эгээл һайхаар дуулаа хүхы.
Иижэл хүхы дуугаа дуулаад, Инаг дурам галаар носоо.
Галаар носоо инаг дурам, Гансал досоом хайшаа хаб даа?
Хүхын дуунаар һэргээш гэлэй; Хэлыш, дүүхэй, хэзээ?
Хэлыш, дүүхэй, Хээгүүр, ойгоор хэсээд, эрьеэд.
Нюусаа нээгыш, инаг гансам, Намдаа хэлыш нангин үгөө.
Нангин үгөө намдаа хэлыш, Наһан соогоо хүлеэн ябааб.
Хүхын дуунай зунай эхин Хэтын бэшэл, бэшэл, мэдыш.
НАЙДАЛ МИНИИ УРГЫХАН 
Урин хабар эртэлhэн Ургы, шамай энхэрнэб.
Үлгы hайхан дайдымни Үнгын гоёор шэмэглыш.
Зулгы шинии долгиндо Зүрхэм хайлан уярна.
Зунай эхин дүтэл ха — Зүлгэш тииhээр бултайха.
Намжар хаhа дахуулдаг Нарин голтой ургыхан Найрлан, наадан, гунхалзан Найдал намдаа бэлэглыш!
Доржиева Дулгар Ринчиновна
Һурхарбаан 
Һурхарбаан,  Һурхарбаан, Һурхарбаан.
Сууряатан зэдэлнэ.
Хүгжэм дуунууд,  Хүхюун наадан,  Тойроод наадан  Толгойм эрьенэ.
Барилдаха гэхэдээ,  Тулюурхан байбаб.
Бай харбахые  Түрүүшынхиеэ харабаб.
Мори урилдаа  Үни һайхашаабаб.
Модо унадагаа  Эшэжэ һанабаб.
Эрын гурбан  Эрдэмдэ hypaxa  Хүсэлтэй нүхэсэн,  Хүтэлбэб абаяа.
Сагаалганиие хүлеэнэб 
Эгээл дуратай һайндэрни  Сагаалгамнай хүрэнхэй.
Энэ үдэр хүгшэн эжымни  Элдэб эдеэ бэлдэнхэй.
Бууза, шанаһан зөөхэй табаглаад,  Амтатайхан хилээмэ бэлдээд,  Бусалһан сайгаа аягалаад,  Аргааханаар намдаа хэлээл: «Сагаалгамнай — сагаан һарамнай  Сагтаа ерээ, баяртайбди.
Нэгэ жэл үнгэршэбэл даа,  Нэгэ нaһa нэмэбэлши даа.
Үндэр боложо, өөрөө  Үндынгүйгөөр тагтаа хүрэбэш.
Табагуудаа абажа, нүхэдөө,  Танилнуудаа зүбөөр хүндэлбэш».
Хүгшэн эжымнай нүхэдыемни  Хүхюутэйгээр угтадаг заншалтай.
Сагаалганай үдэр манайда  Сагаан эдеэн элбэг, айлшаднай баяр 
Угаа һайн абатайбди 
Угаа һайн абатайбди Уурлабашье бидэнэртээ, хэһээдэггүй.
Сүлөө саг багатайшье haa, Сохом лэ хэлэһэнээ мартадаггүй.
Намаяа велосипедээр гүйлгэжэ,  Налгай зохидоор hypraa.
Амаржа ябахадамнай аадарлаа һаань,  Аршалхыемнай бэеэ hypгaa.
«Футболоор наадахабди», — гэжэ Энеэбхилэн байжа хэлээ.
Бага ябахадаа үргэлжэ  «Вратарь суутай» — гэшхэлээ.
«Эмээл морёор хатаруулхаш,  Эрын эрдэмдэ һурахаш.
Элдин дайдаараа матаруулхаш», — гээд  Эрмэлзэлыемни дары хүгжөөгөөл.
Үзэглэлни 
Сентябриин нэгэнэй үглөөгүүр  Табадахи намараа  Һургуулида орохом.
Сэдьхэлни урма баяраар хүлгөөтэй Танил нүхэдөө, багшанараа харахам.
Шэнэхэн номуудаа сүүмхэдээ хэхэдэм,  Шэдитэ «Үзэглэлни» үлэнэ гэртээ.
Хэшээлдээ һуугаад, бусажа ерэхэдэм.
Хэбтэжэл хэбтэнэ тэрэл хэбээрээ.
Ном гээд лэ номгохоноор соностоһон,  Нам үгэ аман соогоо дурданаб.
«Намайе үзэг бэшэгтэ һургажа эхилһэн, Найдамтай нүхэрни», — гэжэ эльбэнэб.
Хуудаһан бүхэнииень аалин эльбэжэ, Сээжэлдэһэн шүлэгүүдээ дахин дабтанаб Хуушарһан «Үзэглэлэйнгээ» гадарые шэнэлжэ Сэндүүхэй дүүдээ бэлэглэхэеэ бэлдэнэб.
Хатар 
Хатар наадахадаа эсэдэггүйб.
Харахадань хүнүүдэй эшэдэггүйб.  
Тоб, тоб.
Нэгэн, хоёр, гурбан.
Тоб, тоб.
Нэгэн, хоёр, гурбан.
Хатарха бүреэ хүлнүүдни  Хүнгэн солбон болонхой.
Тоб, тоб.
Торонгүйгөөр дэбхэрнэб.
Томоотой болоһоноо мартанхайб.
Часымни 
Нэгэн, хоёр, гурбан, Дүрбэн, табан, зургаан, Долоон, найман, юпэн, Арбан, арбан нэгэн, Арбан хоёр, дахин Нэгэн, хоёр, гурбан.
Часы ябана гуримаараа Шанга сахина журамаа, Хэды часта бододог, Хэды часта пургуулидаа Хэнтэй сугтаа ошодогыем Хэмжээд хэлэдэг часымни.
Хэзээ хэшээлээ дабтадаг, Хэр ехээр наададаг.
Хэды сагта унтахыем Хэмгүй зүбөөр ойлгуулдаг, часымни!
Эжын һайндэр 
Мартын найманай һайндэр  Манайда хододоо хүхюутэй.
Эжынгээ ажалые энэ үдэр  Ээлжэлэн хэдэгбди эбтэй.
Абамнай дуу дуулажа, Амтатай эдеэ бэлдэдэг.
Жаргал оёороо угаажа,  Жамбал амһартаа сэбэрлэдэг.
Тэдээндээ бидэ туһалжа,  Тэсэбэритэйхэн ябадагбди.
Хэдыш наадахаа һанаа haa,  Хэхэ ажалаа дүүргэдэгби.
Ахамни барилгашан 
Ахамни бэрхэ барилгашан  Ажалынь тон хүндэтэй.
Залуушье haa, өөрөө  Залуушуулай залууршан.
Томо болоходоо би  Ажал бүхэниие хүндэлхэб.
Томоотойхоноор хододоо  Ахатайгаа гэшхэлхэб.
Ахымни барипан гэрнүүдтэ Ажаһуугшад баяртайнууд.
Ажалдань үндэр сэгнэлтэ Айлнууд бултадаа үгэнхэй.
Би космонавт байгаа haa.
Хаб харанхы һүни  Хэзээ hapa гарахаб?
Хара тэрэ үүлэдые  Хэн саашань намнахаб?
Би космонавт байгаа haa,  Үүлэдые үлдэн ябуулха һэм.
Бишыхан багашуулда газаа Мүшэдые тоолуулжа hypraxa һэм.
Хэн болохоёо ёлкодоо  Хэды үни бодообиб.
«Хэрмэнши», — гэжэ Гэрэл  Хэлээд намдаа һалаагүй.
Бата Ринчин хоёр  «Баабгай болыш!» — гэлдэбэ.
«Шандаганда адлиш», — гэжэ  Шал сам аа ёгтолон энеэбэ.
Хэрмэн, баабгай, шандаган  Хэзээш боложо үгэхэгүйб.
Наран болоод ёлкодоо Уран шүлэг уншахаб.
Дампилова Хандажап Дармаевна ﻿ 
Таладаа ургаһан сэсэгүүдээ Таалан нэгэ нэгээр Урихан дэльбыень эльбэжэ, Уралдаа абаашан жэгнэһэйб!
Сагаахан хуһахан, шамхандаа Сэдьхэлээ дууһыень сэлижэ, Сээжэдэм сугларһан гунигаа Хубаалдан шамтаяа, тараахаб.
ЖАРГАЛ 
Үглөө бүхэндэ бодоод, Улаан нара хараха — жаргал.
Үхибүүдэйнгээ хонгёо Үгэнүүдые шагнаха баһал жаргал.
Үеынгөө нүхэрэй миһэрэлые Үдэр бүри хараха — жаргал.
Эжынгээ һайхан сэдьхэлһээ Энхэрэн һуухыень хараха — жаргал.
Үетэн нүхэдөөрөө суглараад, Үүрэй сайтар хөөрэлдэхэ — жаргал.
Үнгын сэсэгээр бүрхөөгдэһэн Үргэн талаараа сэнгэхэ — жаргал.
Үри хүүгэдэйнгээ элүүр энхэ Үндын тэнжэхые хараха — жаргал.
Үбгэд хүгшэдэй юрөөл шагнан Үдэр хоногуудые һэлгэхэ — Юунһээшье ехэ жаргал.
Гэнтэ урдаһаам харахадаш Галтай харахан нюдэд соош Гашуудал обёорооб.
Гасалан оһол болоо гү?
Дуугаа гэнтэ хуряажа, Доошоо харан зогсоходош, Дурлаһыешни таагааб.
Дурыш дураар харюулха гүб?
Зэргэлээд хажуудам ябахадаш, Зугаалан, хүхин энеэхэдэш, Золтой хадаш атаарханаб.
Жаргуулжа шамайе шадаха гүб?
«Эрэ хүнэй досоо Эмээлтэ хазаарта багтадаг!» — гээд, Эртэ урда сагһаа Элинсэгнай хэлсэдэг байгаа.
Эмниг морёо һургахаяа Эмээллэн һургахаяа байхадашни, Эдэл үгэнүүдые ухаандаа Эрьюулэн бодожо зогсоо һэм.
Үреэшни тэршэлнэ, собхорно, Унуулха дурагүй дошхорно.
Үсэд нэтэрүүгээр оролдон, Унажал һаланаш, тухашаран.
ДУУЛАНА ГҮШ?
Дуулана гүш, Хүхы шубуун донгодоно?
Дуулана гүш, Бидэнэй наһые тоолоно?
Дурлаһан хоёр зүрхэмнай Дорюунаар хэды соо сохилхоб?
Дуран жаргал хоёрнай Долгилон хэды соо бурьялхаб?
Дуулана гүш, Жэргэмэл шубуун жэргэнэ?
Дуулана гүш, Жаргал бидэндэ юрөөнэ?
Жаргал эдлэхэ наһамнай Жаран жэлдэ үргэлжэлхэ гү?
Золтой ябаха хаһамнай Зоболон асаржа эрьехэгүй гү?
Дуулана гүш, Зүрхэмни шангаар сохилно?
Дуулана гүш, Зүүдэндээ шамайе ооглоноб?
Дуулана гүш?
Саһахан бударна Саб сагаахан Арюухан Арбагархан.
Тойроод намдуу Тэнюухэн.
Тэнгэриһээл унана Аалиханаар Саһахан Саб сагаахан.
Харгыгаар һогтуу хүн ябана Хахархай самсатай, үрзэгэр үһэтэй.
Хараалай муухай хахир үгэнүүдые Хахан сасан, хайшаншьеб шэдэлнэ.
Түрүүшын бороогой Түргэн тобжогоноон доро Түрүүшын дуран Түр зуура һанагдана.
Жэлнүүд үнгэрхэл, жэгтэй түргөөр Һаншагни сайжа, һалирагдаха болохол.
Гэбэшье энээхэн дүрэһөө Энеэбхилэн шэртэһэн харасамни Удаан саг соо сэдьхэлдэшни Үлөөхэл даа минии шэнжэ.
Зандраев Элбэг Цыренович
Сэдьхэлэйм үүдэндэ ерээд, Тоншоо hааш.
Сэдьхэлэйнгээ үүдээ онгойлгохоб, Магад тоншоhонииеш дуулангүй, Нээнгуй байжа болохоб.
Шангаар, зоригтойгоор тоншоорой, Харин дэншье шангаар бү тоншоорой, Сошоhондоо нээхэгүйб.
Хэниинь хамаагүй аашална гээшэб, гэжэ hанаад.
Сэдьхэлэй шамhаа суургадахаб.
Өөрынгөө мэхэтэйгээрээ, Аргаахан үүдыем тоншоходош, Аргаахан үүдээ онгойлгожо, Үргэн, үнгын сэдьхэлээ харуулхаб.
Нэгэ хэды саг үнгэрхэ, Минии үдэр бүриин айлшан болохош, Би шамдаа дадахаб, Ши намдаа дадахаш, Гэнтэ айлшан ерэхэеэ болиходош, Шамайгаа үгылхэб.
Таамаг аашалхаб, Бүхы дэлхэйгээр бэдэрхэб, Магад би шамдаа дурлашооб, Магад наhаараа сэдьхэл соом ажаhуухаш.
Сэдьхэлэйм үүдэндэ ерээд, Тоншоо hааш.
Сэдьхэлэйнгээ үүдээ онгойлгохоб.
Магад сэдьхэлдэм таараагүй юм hаа, Гараха үүдэн hула байха, Гаража ошоходош болохо.
Ошохо болоо hаа, Үүдыем аргаахан хаагаарай, Шэдэнгүй.
Гуйнаб.
Гүлгэн нохой абаад ерээрэй.
Тэжээхэбди.
Хоюулан ээлжэлээд эдеэлүүлхэбди, Гуниглахагүйнь түлөө наадахабди, Дураяа мэдүүлжэ, Тэбэреэд таалахабди.
Гүлгэн нохой абаад ерээрэй, Эрэ байгаа hаань, тузик гэжэ нэрлэхэбди, Магад, эмэ нохой асараа юм hааш, Десси гэжэ нэрэтэй болохо.
Унтаха газарыш дулаасуулаад, Хүнжэлөөр хушаад орхихоб.
Дулаан шэрдэг дээрэ унтаха дуратай юм hаа, Мүнөөдэр эртэ ерээрэй.
Халуун бэеэр дулаасуулhан hууришни, Аалихан дулаагаа алдажа эхилхэ.
Түргэлэ.
Иимэ хүйтэн үбэлэй сагта, Би шамдаа бэлэг асарааб.
Тэрэ бэлэгтэм хүхеэд, Улаан хасарыем таалахаш.
Амтатай шүлэ шанаад, Халбагаар хооллуулхаш намайгаа.
Муухай болоhон хубсаhыем, Энэ дороо угаахаш.
Нюдөө хаагаад бай.
Нюдөө нээ.
Шамдаа соо шэнэ, Монголhоо hая ерэhэн, Тарган тэмээнэй гуяhаа абтаhан, Нооhон носки асарааб.
Ямарш хүйтэндэ даарахагүйш.
Ном уншажа байhаниием хараад, Ухаатай хүн гэжэ бү hанаарай.
Магад миин баряад, Зурагуудыень хаража hуунаб.
Нэгэ хун намдаа айлшалаа, Һуунабди.
Шэрээ дээрэ халуун эдеэн байна, Эдеэлнэбди, Эдеэлээд шашалданабди, Таамаг шашалданагүйбди, Ажал хэрэг тухай бодолго бодонобди, Һуунабди.
Халуун сай уунабди, Барилдаан тухай тема бодхоогообди, Бодоод халта барилдажа туршаабди, Бэеэ халаагаабди, Гэр тойроод гүйгөөд ерээбди, Һуужа амараабди.
Һуунабди.
Нэгэ хүн намдаа айлшалаа, Тэрэ хүн, Минии алгебрын багша байгаа.
Ши нэгэдэхи курсын оюутан байгааш, Би дүрбэдэхи.
Гарташ сагаан пулаад барюулааб, Бүхы зүрхөөрөө намдаа дурлахыеш.
Ши мэдэжэ байгааш,  Халта байгаад би эндэhээ ошохоб, Холын газарта ажаhуухаб.
Ши тиихэдээ хэлээhэнши: — Намhаа холодоо hаашни, Би зобохогүйб, шамгүй гуниглахагүйб.
Тиижэ хэлэхэдэшни, Сагаан пулаад барюулаа hэмби,  Намдаа дурлахыеш.
Мүнөө яанабши?
Юундэ иигэжэ зобонобши?
Харин тиихэдээ хэлээ hэнши: Би зобохогүйб шамгүйгөөр.
Бүхы юумээ хаяад, шамдаа ерэхэ аргагүйб, Ши мэдэ, үгы hаа намайгаа таби.
Намай марта.
Өөртөө ондоо хүниие оло.
Холын хүниие бү хара, дүтын хүниие шэлэ.
Шэлэhэн хүнээрээ жаргалтай hуугаарай, Би шамай табяаб, Би шамhаа холодооб, Манай харгы хоер тээшээ таhараа, Ши нэгэдэхи курсын оюутан байгааш, Би дүрбэдэхи.
Гарташ улаан пулаад барюулааб, Бэшэ намдаа бу дурла.
Хүлисөөрэй.
Ши бэдэрнэш.
Зохидхон, hанаандаа таараха хүниие, Бэдэрнэш.
Нэгэ хүнтэй жарган ажаhуухаяа, Таамаг зониие тооногүйш, Зүрхэнэйнгөө ег гэхые хүлеэнэш.
Ши бэдэрнэш.
Ямар хүниие бэдэрнэш?
Шэг шарайниинь ямар байха еhотойб?
Хэлэ, тиимэ хүниие хараа юм hаа, Шамдаа дуулгажа ерэхэб.
Хэр үндэр байха еhотойб?
Намhаа үндэр гү?
Угы, дан тиимэ үндэр хүбүү бү шэлыш, Шамай гомодхоогоо юм hаань, Яагаад хамгаалха юмбиб?
Саашанхииень бодожо үзөөд, Намтай сасуу хүнтэй танилсаарай.
Ши бэдэрнэш.
Шинии сэдьхэлш дуу дуулана: — Хаанабши минии дуран, Хаагуур сэнгэжэ ябанабши?
Хэзээ бидэ хоер уулзахабди?
Мүнөө юу хэжэ байна хабши.
